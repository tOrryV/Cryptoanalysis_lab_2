Annotation


«Команда скелетів» — це неймовірна збірка моторошних історій, які занурять вас в атмосферу хаосу і безвиході та добряче полоскочуть нерви.

Що коли звичайне горище перетвориться на справжнє пекло, а буденна подорож автомобілем — закінчиться в геть неочікуваному пункті призначення? Чи може бути щось більш лячне, ніж місця описаних подій? Хіба що самі герої оповідань. Бабуся, яка прагнула понад усе обійняти свого онука… навіть після смерті, чи невинна іграшкова мавпочка, що таїть у собі суще зло, чи інші персонажі, які жахатимуть своїми намірами…





* * *



Стівен Кінг

Передмова

ТуманІ. Наблиіження шторму

II. Після шторму. Нортон. Поїздка до міста

III. Пришестя туману

IV. Склад. Проблема з генералом.

V. Суперечка з Нортоном.

VI. Подальше обговорення. Місіс Кармоді. Укріплення. Що сталося з товариством пласкої землі

VII. Перша ніч

VIII. Що сталося з солдатами. Разом з Амандою. Розмова з Деном Міллером

IX. Експедиція в аптеку

X. Чари Місіс Кармоді. Друга ніч у магазині. Остання сутичка

XI. Кінець





Тут теж водяться титри

Мавпа

Повстання Каїна

Найкоротший шлях Місіс Тодд

Довгий джонт

Весільний концерт

Параноїк: кантика

Пліт

Всемогутній текст-процесор

Чоловік, який ніколи не ручкався

Пляжний світ

Задзеркальннй Жнець

Нона

Для Овена

Той, хто хоче вижити

Вантажівка дядька Отто

Ранкові доставки [молочник №1]

Великі колеса: Оповідь хлопців

Бабуся

Балада про гнучку кулю

Протока

Подяки

Примітки





notes1

2

3

4

5

6

7

8

9

10

11

12

13

14

15

16

17

18

19

20

21

22

23

24

25

26

27

28

29

30

31

32

33

34

35

36

37

38

39

40

41

42

43

44

45

46

47

48

49

50

51

52

53

54

55

56

57

58

59

60

61

62

63

64

65

66





* * *





Стівен Кінг

Команда скелетів




Ця книга присвячена Артуру і Джойс Грін





Я твій Бугімен

ось хто я такий

і я тут для того щоб робити

все що я можу...

Диско-гурт

«К.С. and the Sunshine Band»





Ти любиш?





Передмова




Зачекай, лише кілька хвилин. Я хочу поговорити з тобою... а потім я тебе поцілую. Зачекай...





1


Ось іще кілька оповідань, якщо хочете. Вони охоплюють довгий період мого життя. Найдавніше, «Задзеркальний Жнець», я написав, коли мені було вісімнадцять, улітку, перед вступом до коледжу. До речі, ця ідея спала мені на думку, коли я був на задньому дворі нашого будинку в Західному Даремі, штат Мейн, де грав із братом у баскетбол, і, перечитуючи це оповідання знову, я трохи засумував за тими давніми часами. Останній твір, «Балада про гнучку кулю», був закінчений у листопаді 1983 року. Тобто це відстань у сімнадцять років, і, гадаю, це не так багато, якщо порівнювати з довгими й насиченими кар’єрами таких різних письменників, як Ґрем Ґрін, Сомерсет Моем, Марк Твен і Юдора Велті, але це довший проміжок часу, ніж у Стівена Крейна, і приблизно такий же, як тривалість кар’єри Г. Ф. Лавкрафта.

Рік чи два тому один мій друг здивувався, що я і досі маруджуся над своєю писаниною. Він зазначив, що мої романи приносять дуже хороші гроші, тоді як оповідання — це фактично провал.

— Чого це раптом? — запитав я.

Він торкнувся тодішнього випуску «Плейбоя», який став приводом для цієї дискусії. У ньому було моє оповідання («Всемогутній текст-процесор», яке ви десь тут знайдете), і я вказав йому на нього із законною, як мені здавалося, гордістю.

— Що ж, я покажу тобі, — сказав він, — якщо ти не проти сказати мені, скільки ти отримав за нього.

— Та я не проти, — сказав я. — Я отримав дві тисячі доларів. Не така вже й абищиця, Ваятте.

(Насправді його звуть не Ваятт, але я не хочу, щоби він почувався ніяково, якщо ви розумієте, що я маю на увазі.)

— Ні, ти не отримав дві тисячі, — сказав Ваятт.

— Не отримав? Ти що, заглядав у мою банківську книжку?

— Ні. Але я знаю, що ти отримав за нього вісімнадцять сотень доларів, бо твій агент отримує десять відсотків.

— Таки правда, чорт забирай, — сказав я. — І він на це заслуговує. Завдяки йому я потрапив у «Плейбой». Я завжди мріяв про оповідання в «Плейбої». Тож це було вісімнадцять сотень баксів замість двох тисяч, велике діло?

— Ні, ти отримав 1710 доларів.

— Що?

— Ну, хіба ж ти не казав мені, що твій бізнес-менеджер отримує п’ять відсотків від чистого прибутку?

— Ну, гаразд, 1800 мінус 90 баксів. Я все ще думаю, що 1710 доларів — це непогано для...

— Тільки це було не так, — не вгавав цей садист. — Насправді то були жалюгідні 855 доларів.

— Що?

— Хочеш сказати, що ти не в п’ятдесятивідсотковій категорії платників податків, Стіве-О?

Я мовчав. Він знав, що так.

— До того ж, — м’яко сказав він, — насправді це було всього лише близько 769,50 долара, еге ж?

Я неохоче кивнув. У штаті Мейн діє прибутковий податок, який вимагає від мешканців моєї категорії сплачувати штату десять відсотків федеральних податків. Десять відсотків від 855 доларів — це 85,50 доларів.

— Скільки часу ти витратив на написання цього оповідання? — доскіпувався Ваятт.

— Близько тижня, — нелюб’язно буркнув я. Насправді, радше два та ще й із кількома переписуваннями, але я не збирався казати про це Ваятту.

— Отже, того тижня ти заробив 769 доларів 50 центів, — сказав він. — Ти знаєш, скільки заробляє сантехнік за тиждень у Нью-Йорку, Стіве-О?

— Ні, — сказав я. Ненавиджу людей, які називають мене Стів-О. — Так само, як і ти.

— А я чудово знаю, — заявив він. — Близько 769,50 доларів після сплати податків. Тож наскільки я бачу, те, що ти маєш, це чистий збиток. — Він несамовито розреготався, а потім запитав, чи є в мене ще пиво в холодильнику. Я сказав, що немає.

Я збираюся відправити приятелеві Ваятту примірник цієї книги з маленькою запискою. У записці буде сказано: «Я не скажу тобі, скільки мені заплатили за цю книгу, але скажу тобі ось що, Ваятте: мій загальний заробіток за „Всемогутній текст-процесор“ — чистий — становить трохи більше 2300 доларів, навіть не рахуючи тих 769,50 доларів, з яких ти так насміхався в моєму будинку на озері». Я підпишу записку: «Стів-О» і додам P. S.: «Насправді в холодильнику ще було пиво, і я сам його випив після того, як ти пішов того дня».

А от щоб знав.





2


Але справа не в грошах. Зізнаюсь, я був у захваті від того, що мені заплатили 2000 доларів за «Всемогутній текст-процесор», але так само я був у захваті від того, що мені заплатили 40 доларів за оповідання «Задзеркальний Жнець», коли його опублікували в журналі «Startling Mystery Stories», або від того, що мені надіслали дванадцять авторських примірників, коли оповідання «Тут теж водяться тигри» опублікували в «Ubris», літературному журналі Університету штату Мейн (я добряга, і завжди вважав, що Ubris[1] — це кокні-написання слова Hubris[2]).

Я маю на увазі, що ви радієте грошам; давайте не будемо занурюватися в тотальну фантазію (або принаймні поки що не будемо). Коли я почав з певною регулярністю публікувати короткі оповідання в чоловічих журналах, таких як «Cavalier», «Dude» та «Adam», мені було двадцять п’ять, а моїй дружині — двадцять три. У нас була одна дитина, і ще одна була на підході. Я працював по п’ятдесят чи шістдесят годин на тиждень у пральні й отримував 1,75 долара на годину. Бюджет — це не зовсім те слово, щоб описати те, на що ми жили; це було радше схоже на модифіковану версію маршу смерті з Батаану[3]. Чеки за ці оповідання (за публікацію, але ніколи не за приймання) завжди приходили якраз вчасно, щоб купити антибіотики від вушної інфекції в дитини, або щоб телефон у квартирі пропрацював ще один рекордний місяць. Гроші, погодьмося, дуже зручні й дуже п’янкі. Як каже Лілі Кавено в романі «Талісман»[4] (і це була фраза Пітера Страуба, а не моя): «Ви ніколи не можете бути занадто худим або занадто багатим». І якщо ви не вірите в це, то ви ніколи не були по-справжньому товстим або по-справжньому бідним.

І все одно ти робиш це не заради грошей, інакше ти мавпа. Ти не думаєш про кінцевий результат, інакше ти мавпа. Ти не думаєш про це з погляду погодинної зарплати, річної зарплати, навіть довічної зарплати, бо інакше ти мавпа. Зрештою, ти навіть не робиш це з любові, хоча було би приємно так вважати.

Ти робиш це тому, що не робити цього — самогубство. І хоча це важко, існують компенсації, про які я ніколи не зміг би розповісти Ваятту, бо він не такий хлопець.

Візьмімо, наприклад, «Всемогутній текст-процесор». Не найкраще оповідання з написаних мною; не те, яке коли-небудь виграватиме будь-які призи. Але не таке вже й погане. Навіть кумедне. За місяць до його написання я саме придбав собі текстовий процесор (це був великий «Ванґ»[5], і залиш свої розумні коментарі при собі, згода?), і все ще досліджував, що він може і чого не може робити. Зокрема, я був зачарований кнопками INSERT і DELETE[6], які перетворюють закреслення і коректурний знак вставки на анахронізми.

Одного разу я підхопив якийсь паскудний вірус. Це, чорт забирай, може статися з ким завгодно. Все, що не було прицвяховане всередині мене, вилітало то з одного кінця, то з другого, здебільшого зі швидкістю звуку. Під вечір я почувався зовсім кепсько — мене кидало то в жар, то в холод, в суглоби наче хто натовк битого скла. М’язи в шлунку були напружені, спина боліла.

Ту ніч я провів у гостьовій спальні (яка міститься всього за чотири кроки від ванної кімнати) і проспав із дев’ятої до другої години ночі. Я прокинувся, знаючи, що більше не засну. Я залишився в ліжку лише тому, що мені було надто зле, щоб встати. І от я лежав і думав про свій текстовий процесор, про INSERT і DELETE. І тут мені спало на думку: «Ото була б сміхота, якби цей хлопець написав речення, а потім, коли він натиснув DELETE, тема речення була б видалена зі світу?». Так починаються майже всі мої оповідання: «Ото була б сміхота, якби...». І хоча багато з них страшні, я ніколи не розповідав людям (чого не скажеш про їх написання) жодного, яке б не викликало бодай трохи сміху, незалежно від того, що я вважав кінцевим задумом цього оповідання.

Так чи інакше, я почав фантазувати про цю кнопку DELETE, і не те, щоб я зразу вигадував якусь історію, я просто переглядав картинки у своїй голові. Я спостерігав, як цей хлопець (який завжди був для мене просто Я-хлопцем, аж поки історія не починала оформлюватися в слова, коли потрібно було дати йому ім’я) видаляв картини, що висіли на стіні, і стільці у вітальні, і Нью-Йорк, і концепцію війни. Потім я подумав про те, щоб він вставляв речі, і ці речі просто з’являлися у світі.

Потім я подумав: «То дай йому дружину, поганючу до нутра кісток, яку він зможе видалити, і якусь іншу, хорошу, яку він зможе вставити». А потім я заснув, і наступного ранку зі мною знову було все гаразд. Вірус зник, але не історія. Я зробив із неї оповідання, і ти побачиш, що воно вийшло не зовсім таким, як можна було б припустити зі сказаного вище, але так найчастіше і трапляється.

Мені не потрібно малювати тобі картину, чи не так? Ти робиш це не заради грошей; ти робиш це тому, що це рятує тебе від поганого самопочуття. Чоловік чи жінка, які здатні відвернутися від чогось подібного, це просто мавпи, ось і все. Історія заплатила мені тим, що дозволила знову заснути, коли я відчував, що не зможу склепити очей. Я віддячив історії тим, що зробив її конкретною, якою вона хотіла бути. Решта — лише побічні ефекти.





З


Сподіваюсь, тобі сподобається ця книжка, Постійний Читачу. Підозрюю, що вона сподобається тобі зовсім не так, як роман, бо більшість із вас забули справжню насолоду від оповідання. Читання хорошого довгого роману багато в чому схоже на тривалі й приємні любовні стосунки. Я пам’ятаю, як їздив між штатом Мейн і Піттсбурґом під час написання «Калейдоскопу жахів», і їздив переважно автомобілем, бо боявся літати через страйк авіадиспетчерів і подальше звільнення страйкарів містером Рейґаном (Рейґан, виявляється, є насправді палким профспілковим діячем, тільки якщо йдеться про профспілки в Польщі). Я слухав аудіо «Ті, що співають у терні» Коллін Маккалоу на вісьмох касетах, і протягом приблизно п’яти тижнів у мене був не просто любовний зв’язок із цим романом; я відчував себе одруженим із ним (моєю улюбленою частиною була та, коли зла стара згнила й проросла личинками приблизно за шістнадцять годин).

Оповідання — це зовсім інша річ, оповідання — це як швидкий поцілунок у темряві від незнайомця. Це, звісно, не те саме, що любовний зв’язок чи шлюб, але поцілунки можуть бути солодкими, і їхня привабливість — у самій їхній короткості.

З роками писати оповідання мені не стало легше, а навпаки — важче. З одного боку, час на них скорочується. З іншого боку, вони весь час норовлять розпухнути (у мене справжня біда з цим розпуханням — те, як я пишу, схоже на те, як товстуля намагається всидіти на дієті). І, здається, стає все важче знаходити голос для цих історій — надто часто Я-хлопець просто кудись відпливає.

Гадаю, треба й далі намагатися. Краще продовжувати цілуватися й отримати кілька ляпасів по писку, ніж зовсім здатися.





4


Гаразд, вважаймо, що на цьому ми закінчили. Чи можу я подякувати кільком людям (ти можеш пропустити цю частину, якщо хочеш)?

Дякую Біллу Томпсону за те, що він роздмухав це кадило. Ми з ним разом випустили «Нічну зміну», першу книгу оповідань, і зробити цю книгу було його ідеєю.

Відтоді він перейшов у видавництво «Arbor House», але я люблю його там так само, як і в будь-якому іншому місці. Якщо в шляхетній професії книговидавця і залишився джентльмен, то це він. Благослови, Боже, твоє ірландське серце, Білле.

Дякую Філліс Ґренн з «Putnam» за те, що підставила плече.

Дякую Кірбі МакКоулі, моєму агенту, ще одному ірландцю, який продав більшість із цих оповідань, і який обценьками витягнув із мене найдовший із них, «Туман».

Це починає звучати як промова на церемонії вручення премії Оскар, але до біса.

Дякую також редакторам журналів — Кеті Саґан з «Redbook», Еліс Тернер з «Playboy», Най Вілден з «Cavalier», працівникам з «Yankee», Еду Ферману — моєму другу! — з «Fantasy & Science Fiction».

Я в боргу майже перед усіма, і я міг би назвати їх усіх, але не буду тебе більше втомлювати. Найбільше дякую тобі, Постійний Читачу, як і завжди — бо в кінцевому підсумку все це призначене для тебе. Без тебе — це мертва схема. Якщо якесь із цих оповідань сподобається тобі, розважить тебе, допоможе тобі пережити нудну обідню перерву, політ на літаку чи годину в карцері за кидання кульок із пожованого паперу, то це й буде мені нагородою.





5


Гаразд, рекламу закінчено. Хапайся за мою руку. Тримайся міцніше. Нам доведеться пройти через багато темних місць, але, здається, я знаю дорогу. Просто не відпускай мою руку. І якщо я поцілую тебе в темряві, нічого страшного, бо це лише тому, що ти — моя любов.

А тепер слухай:

15 квітня 1984 року

Банґор, штат Мейн





Туман




І. Наблиіження шторму




Ось що сталося. Тієї ночі, коли найсильніша спека в історії північної Нової Англії нарешті спала — в ніч на 19 липня, — весь західний регіон штату Мейн був охоплений найстрашнішими грозами, яких я зроду не бачив.

Ми жили на озері Лонґ-Лейк і бачили, як перед настанням темряви до нас уже поспішав перший шторм, прокладаючи собі дорогу по воді. За годину до цього повітря було абсолютно нерухомим. Американський прапор, який мій батько вивісив на нашому сараї для човнів у 1936 році, безживно обвис на щоглі. Навіть його край не ворушився. Спекотне повітря загусло й аж наче затверділо, і здавалось, що воно таке ж безмежне й зловісне, як ота похмура бездонна каламуть озера.

Того дня ми втрьох пішли купатися, але вода не приносила полегшення, якщо не заходити глибоко. Ні я, ні Стеффі не хотіли заходити на глибину, тому що Біллі боявся. Біллі було п’ять років.

О п’ятій тридцять, сидячи на терасі, що виходить на озеро, ми їли холодну вечерю, мляво копирсаючись у бутербродах із шинкою і в картопляному салаті. Схоже, всіх приваблювала лише «Пепсі», яка вихолоджувалась у сталевому відерці з кубиками льоду.

Після вечері Біллі пішов на задній двір, щоб трохи повправлятися на турніку.

Ми зі Стеффі мовчки сиділи, курили й дивилися через похмуре плоске дзеркало озера на містечко Гаррісон на протилежному березі. Кілька моторних човнів снували туди-сюди. Вічнозелені дерева на тому боці були запилюжені й розтріпані. На заході повільно громадились великі фіолетові грозові хмари, стягуючись, немов армія. Усередині них спалахували блискавки. Радіоприймач сусіда, Брента Нортона, налаштований на станцію класичної музики, яка вела мовлення з вершини гори Вашингтон, із кожним спалахом блискавки видавав несамовитий тріск статичних перешкод.

Нортон працював адвокатом у Нью-Джерсі, і його будинок на озері Лонґ-Лейк без обігріву й утеплення був лише літнім котеджем. За два роки до цього у нас трапилася суперечка через межі, яка зрештою опинилась в окружному суді. Я виграв. Нортон стверджував, що я виграв лише тому, що він нетутешній. Ми недолюблювали один одного.

Стефф зітхнула й спробувала обмахнути верхню частину грудей шлейкою купальника. Навряд чи це її охолодило, але огляд мені значно поліпшило.

— Не хочу тебе лякати, — сказав я, — але здається, що насувається сильний шторм.

Вона подивилася на мене із сумнівом.

— Минулої і позаминулої ночі теж були грозові хмари, Девіде. Вони просто розійшлися.

— Сьогодні вони не розійдуться.

— Ні?

— Якщо стане зовсім погано, нам доведеться піти вниз.

— Як ти думаєш, наскільки погано все може бути?

Мій батько був першим, хто побудував капітальний будинок на цьому березі озера. Коли він був ще дитиною, вони з братами облаштували літню хатинку на тому місці, де зараз стоїть будинок, а в 1938 році літня буря зруйнувала його до цурки, разом із кам’яними стінами й усім іншим. Уцілів лише сарай для човнів. Через рік він почав будувати великий будинок. Під час буревію найбільше страждають дерева. Вони старіють, і вітер їх звалює. Це спосіб матері-природи періодично наводити лад у домівці.

— Не знаю, насправді, — чесно зізнався я. Я тільки з розповідей чув про великий шторм тридцять восьмого року. — Але вітер може мчати з озера, як швидкісний потяг.

Трохи перегодом повернувся Біллі, скаржачись, що від турніку жодного задоволення, бо він «увесь змокрів». Я скуйовдив йому волосся і дав ще одну пепсі. Буде колись робота стоматологу.

Грозові хмари насувалися, відтісняючи блакить. Тепер не було жодних сумнівів, що наближається буря. Нортон вимкнув радіо.

Біллі сидів між мною і матір’ю, зачаровано дивлячись на небо. Гуркіт грому повільно котився по озеру, а потім луною повертався назад. Хмари звивалися й клубочилися, то чорні, то фіолетові, то з прожилками, то знову чорні. Поступово вони накрили озеро, і я побачив, як із них звисає завіса дощу. Він був ще далеко. Нам здавалось, що лило, мабуть, десь над селищем Болстерз Мілз, або ж навіть над містечком Норвей.

Повітря зарухалось, спершу ривками, раз по раз сіпаючи прапор. Потім почало свіжішати і вже дуло невпинно, спочатку охолоджуючи піт на наших тілах, а потім немовби заморожуючи його.

Саме тоді я побачив сріблясту заслону, що котилася по озеру. За лічені секунди вона затулила собою Гаррісон, а потім насунулася просто на нас. Моторні човни швидко драпонули.

Біллі підвівся зі свого крісла, яке було мініатюрною копією наших парусинових складаних крісел з його іменем, надрукованим на спинці.

— Тату! Дивись!

— Ходімо всередину, — сказав я, підводячись і обіймаючи його за плечі.

— Але ти це бачиш? Тату, що це?

— Водяний смерч. Пішли всередину.

Стефф кинула швидкий, переляканий погляд на моє обличчя, а потім сказала:

— Ходімо, Біллі. Роби те, що каже батько.

Ми увійшли через розсувні скляні двері, що вели до вітальні. Я засунув їх, заблокував і зупинився, щоби ще раз визирнути назовні. Срібляста заслона вже на три чверті затулила озеро. Вона перетворилася на подобу чашки, що шалено крутилася між чорним низьким небом і поверхнею води, яка набула кольору свинцю з білими хромовими прожилками.

Тепер озеро жахливо нагадувало океан з високими хвилями, що здіймалися валами й розгнівано пінились, налітаючи на причали й хвилерізи. А посередині великі гребені хижо вигинали шиї.

Від цього гіпнотичного шаленства стихії неможливо було відірвати очей. Водяний смерч був майже над нами, коли блискавка спалахнула так яскраво, що секунд на тридцять закарбувала в моїх очах всю цю картину в негативі. Телефон злякано дзенькнув, я обернувся і побачив дружину й сина, які стояли прямо перед великим вікном, з якого відкривався панорамний краєвид на озеро на північному заході.

І нараз на мене найшло одне з тих жахливих видінь — я гадаю, що вони призначені лише чоловікам і батькам — вікно з низьким важким кашлем розлітається на друзки, і зазубрені скляні стріли летять в оголений живіт моєї дружини, в обличчя і шию мого сина. Жахи інквізиції ніщо, якщо порівнювати їх з тими страхіттями, які уява інколи малює для вашої рідні.

Я міцно схопив їх обох і відтяг геть од вікна.

— Що ви, в біса, робите? Забирайтеся звідси!

Стефф злякано глянула на мене. Біллі подивився так, ніби його частково розбудили з глибокого сну. Я повів їх на кухню і натиснув на вимикач. Телефон знову задзеленькав.

Потім зірвався несамовитий вітер. Здалося, що будинок злетів, як Боїнг 747. Вуха закладав високий, аж до беззвучності, свист, який іноді посилювався до басовитого реву, а потім переходив у пронизливий вереск.

— Бігом униз, — сказав я Стеффі, і тепер мені довелося кричати, щоб мене почули. Прямо над будинком грім торохнув так, аж наче всі важелезні дошки разом підскочили й гепнули назад. Біллі притиснувся до моєї ноги.

— І ти теж! — крикнула Стефф у відповідь.

Я кивнув і замахав на неї руками. Мені довелося відірвати Біллі від моєї ноги.

— Іди з мамою. Я хочу взяти свічки на випадок, якщо вимкнеться світло.

Він пішов із нею, а я почав нишпорити по шафках. Знаєте, свічки — кумедна штука. Ти кладеш їх щовесни в дальній куточок, знаючи, що влітку через бурю може не бути світла. І коли приходить ця скрутна пора, вони кудись діваються.

Я копирсався вже в четвертій шафі, винишпоривши пів унції трави, яку ми зі Стефф купили чотири роки тому, але так і не викурили; цяцьку Біллі — механічний набір іграшкових щелеп із крамниці «Оберн»; стоси фотографій, які Стеффі весь час забувала вклеїти в наш альбом. Я зазирнув під каталог «Сіре», і за ляльку К’юпі з Тайваню, яку виграв на ярмарку у Фрайбурзі, збиваючи дерев’яні пляшки з-під молока тенісними м’ячиками.

Свічки, все ще загорнуті в целофан, я нарешті знайшов за лялькою К’юпі з осклілими очима мерця. Коли я вхопив їх, світло згасло, і тепер єдиною електрикою була та, що казилась у небі. Їдальню освітлювала серія спалахів білого й фіолетового світла. Я почув, як унизу заплакав Біллі, і Стефф заспокоювала його тихим шепотом.

Мені схотілося ще раз глянути на шторм.

Водяний смерч чи то пройшов повз нас, чи то вщух, досягнувши берега, але озеро все одно не проглядалося далі, ніж на двадцять ярдів. Розбурхана вода хаотично нуртувала й клекотала. Я побачив чийсь причал — можливо, Яссерів, — який несло повз нас, його опори то здіймалися до неба, то занурювались у вируючу воду.

Я зійшов униз. Біллі підбіг до мене і вчепився в мої ноги. Я підняв його і обійняв. Потім запалив свічки. Ми сиділи у вітальні в кінці коридору, що вів від моєї маленької майстерні, дивилися один на одного в мерехтливому жовтому світлі й слухали, як шторм реве й б’ється об наш будинок. Приблизно через двадцять хвилин ми почули тріск і гуркіт, коли одна з великих сосен упала неподалік. Потім настало затишшя.

— Усе скінчилось? — запитала Стефф.

— Можливо, — відповів я. — А може, тільки на деякий час.

Ми пішли нагору, несучи по свічці, немов ченці, що йдуть на вечірню. Біллі ніс свою гордо й обережно. Нести свічку, нести вогонь мало для нього велике значення. Це допомагало йому забути про страх.

Було надто темно, щоб розгледіти, якої шкоди було завдано будинку. Біллі вже давно пора було спати, але ніхто з нас навіть не заїкнувся про те, щоб укласти його в ліжечко. Ми сиділи у вітальні, прислухаючись до завивання вітру й дивлячись на блискавки.

Приблизно через годину буря знову розходилась. Протягом трьох тижнів температура не опускалася нижче 32 градусів, а шість днів із цих двадцяти одного станція Національної метеорологічної служби в аеропорту Портленда повідомляла про температуру понад 38 градусів. Ненормальна погода. А виснажлива зима, яку ми пережили, і пізня весна? Тож і не дивно, що знову почали ялозити старі побрехеньки про віддалені результати випробувань атомної бомби в п’ятдесяті роки. Ну, і, звичайно, про кінець світу. Найсолодша байка.

Другий шквал був не таким сильним, але ми почули, як впало кілька дерев, ослаблених першим натиском. Коли вітер знову почав стихати, одне з них важко гепнулось на дах, наче хто вдарив кулаком по віку домовини. Біллі підстрибнув і злякано подивився вгору.

— Він витримає, чемпіоне, — сказав я.

Біллі нервово всміхнувся.

Близько десятої години налетів останній шквал. Він був дуже сильний. Вітер завивав майже так само оглушливо, як і першого разу, а блискавки, здавалося, спалахували навколо нас. Ще більше дерев попадало, і біля самої води пролунав тріск, який змусив Стеффі тихо зойкнути. Біллі заснув у неї на колінах.

— Девіде, що це було?

— Гадаю, це був сарай.

— А... О, Господи!

— Стеффі, я хочу, щоб ми знову спустилися. — Я взяв Біллі на руки й підвівся разом із ним. Очі в Стеффі були великі й перелякані.

— Девіде, з нами все буде добре?

— Так.

— Справді?

— Так.

Ми пішли вниз. Через десять хвилин, коли останній шквал досяг свого піку, згори почувся дзенькіт уламків — розбилося вікно. Тож, можливо, моє попереднє видіння було не таким уже й божевільним. Стефф, яка дрімала, прокинулась із тихим скриком, а Біллі неспокійно заворушився в гостьовому ліжку.

— Дощ піде, — сказала вона. — Зіпсує меблі.

— Зіпсує, то й зіпсує. Вони застраховані.

— Від цього не легше, — сказала вона засмученим, буркотливим голосом. — Комод твоєї матері... наш новий диван... кольоровий телевізор...

— Т-с-с, — сказав я. — Спи.

— Не можу, — промовила вона і через п’ять хвилин заснула.

Я не спав іще з пів години, сидячи в компанії запаленої свічки і слухаючи, як надворі біснується грім. Я вже уявляв, як завтра вранці чимало людей із приозерних селищ телефонуватимуть своїм страховим агентам; як задзижчать бензопили, коли власники котеджів розпилюватимуть дерева, що попадали на їхні дахи й побили вікна; і як дорогу запрудять помаранчеві вантажівки енергокомпанії СМР.

Буря вже вщухала, і не було жодних ознак наближення нового шквалу. Я повернувся нагору, залишивши Стефф і Біллі в ліжку, і зазирнув до вітальні. Розсувні скляні двері вціліли. Але натомість панорамного вікна тепер зяяла зубчаста діра, забита березовим листям. Це була верхівка старого дерева, яке стояло над входом до підвалу, відколи я себе пам’ятаю. Дивлячись на цю верхівку, яка тепер пишалась у нашій вітальні, я зрозумів, що мала на увазі Стефф, коли казала, що від страховки не легше. Я любив це дерево. Воно стійко витримало багато зим і було єдиним деревом на березі озера, яке не постраждало від моєї бензопили. Великі уламки скла на килимі раз у раз відбивали полум’я моєї свічки. Я нагадав собі, що треба попередити Стефф і Біллі. Тепер їм доведеться взути капці, хоча обоє любили ходити вранці босоніж.

Я знову зійшов униз. Ми спали втрьох на гостьовому ліжку, Біллі лежав між мною і Стефф. Мені приснився сон, що я бачив Бога, який ішов через Гаррісон на протилежному березі озера. Він був такий велетенський, що вище пояса губився в чистому блакитному небі. Уві сні я чув оглушливий тріск і хрускіт дерев, що ламалися, коли Бог ішов, впечатуючи Свої кроки в лісову гущавину. Він обходив озеро, наближаючись до Бріджтона, до нас, і всі будинки, котеджі та літні будиночки спалахували пурпурово-білим полум’ям, наче блискавки, і незабаром усе навколо затягло димом. Дим укрив усе, немов туман.





II. Після шторму. Нортон. Поїздка до міста




— Ой-ой, — промовив Біллі.

Він стояв біля паркану, що відокремлював нашу ділянку від ділянки Нортона, і дивився на під’їзну доріжку. Під’їзна доріжка тягнеться чверть милі до путівця, який своєю чергою через приблизно три чверті милі виводить до двосмугового шосе з чорним покриттям, що називається Канзас-роуд. З Канзас-роуд можна їхати куди завгодно, принаймні в межах Бріджтона.

Я побачив, на що дивиться Біллі, і серце в мене стислося.

— Не підходь ближче, чемпіоне. Стій, де стоїш.

Біллі не сперечався.

Ранок був такий світлий і ясний, що аж дзвенів. Небо, яке під час спеки вкрилося імлою, знову набуло глибокої, чіткої, майже осінньої синяви. Повівав легенький вітерець, ганяючи туди-сюди по під’їзній доріжці веселих сонячних зайчиків. Неподалік від місця, де стояв Біллі, чулося рівномірне шипіння, а в траві лежало те, що спочатку могло здатися звивистим клубком змій. Дроти лінії електропередач, що вели до нашого будинку, впали безладною купою футів за двадцять від нас і лежали у вигорілій траві. Вони ліниво звивались і шкварчали. Якби дерева й трава так сильно не розмокли від злив, будинок міг би вже зайнятися. А так виднілася лише чорна пляма на тому місці, якого безпосередньо торкалися дроти.

— Тату, воно може вбити людину лектикою?

— Так. Може.

— І що ми будемо з цим робити?

— Нічого. Чекатимемо на енергокомпанію СМР.

— А коли вони приїдуть?

— Не знаю. — У п’ятирічних дітей запитань, як зірок на небі. — Гадаю, вони дуже зайняті цього ранку. Хочеш прогулятися зі мною до кінця під’їзної доріжки?

Він рушив, а потім зупинився, нервово розглядаючи дроти. Один із них ліниво згорбився і перевернувся, ніби підманюючи.

— Тату, а лектика може стріляти крізь землю?

Слушне запитання.

— Так, але не хвилюйся. Електриці потрібна земля, а не ти, Біллі. З тобою все буде гаразд, якщо ти триматимешся подалі від дротів.

— Потрібна земля, — пробурмотів він, а потім підійшов до мене. Ми попрямували під’їзною доріжкою, тримаючись за руки.

Усе було гірше, ніж я собі уявляв. Дерева впали впоперек дороги в чотирьох різних місцях — одне маленьке, два середніх і одне старе, яке, схоже, мало футів п’ять у перерізі. Мох укривав його кіркою, немов запліснявілим корсетом.

Гілки, деякі з яких були наполовину без листя, рясно вкривали все навколо. Ми з Біллі дійшли до путівця, відкидаючи в ліс по обидва боки дрібне гілля. Це нагадало мені один літній день, років з двадцять п’ять тому; я був тоді не набагато старшим за Біллі. Посходились усі мої дядьки, і цілий день провели у лісі з сокирами, секаторами й сучкорізами, вирубуючи чагарник. Згодом усі вони повсідалися навколо столу на козлах для пікніка, який колись був у моїх батьків, і за милу душу тернули цілу гору хотдогів, гамбургерів і картопляного салату. Пиво «Ґансетт» лилося рікою, тож і не дивно, що мій дядько Рубен пірнув в озеро в усьому одязі, навіть у парусинових черевиках. У ті часи в цих лісах ще водилися олені.

— Тату, можна я піду до озера?

Він втомився відкидати гілля, а коли маленький хлопчик втомлюється, краще дозволити йому зайнятися чимось іншим.

— Звичайно.

Ми повернулися до будинку разом, а потім Біллі звернув праворуч, обійшов будинок і здалеку обминув обірвані дроти. Я пішов ліворуч, у гараж, щоб узяти свою «Маккалоу». Як я і передбачав, навколо озера вже на всі лади завивали бензопили.

Я заправив бак своєї бензопили, зняв сорочку і вже рушив назад, коли з дому вийшла Стефф. Вона нервово дивилася на повалені дерева, що лежали впоперек дороги.

— Наскільки все погано?

— Я зможу їх розпиляти. Наскільки все погано всередині?

— Ну, скло я повимітала, але тобі доведеться щось зробити з тим деревом, Девіде. Не може ж воно вічно стирчати в нашій вітальні.

— Ні, — сказав я. — Гадаю, що не може.

Ми подивилися одне на одного в ранковому сонячному світлі й розсміялися. Я поставив «Маккалоу» на цементну доріжку й поцілував Стеффі, міцно тримаючи за сідниці.

— Не треба, — пробурмотіла вона. — Біллі...

Саме тоді він вибіг із-за рогу будинку.

— Тат! Тату! Ти маєш це побачити...

Стеффі помітила дроти під напругою і крикнула йому, щоб він був обережним. Біллі, який був на достатній відстані від них, різко зупинився і подивився на матір так, ніби вона з’їхала з глузду.

— Зі мною все гаразд, мамо, — сказав він обережним тоном, яким заспокоюють дуже старих і немічних людей. Він підійшов до нас, показуючи, що він у порядку, і Стефф почала тремтіти в моїх руках.

— Все гаразд, — шепнув я їй на вухо. — Він знає про них.

— Так, але люди постійно гинуть від удару струмом, — сказала вона. — По телевізору весь час показують рекламу про дроти під напругою, які вбивають люд... Біллі, я хочу, щоб ти негайно зайшов у будинок!

— Та ну, мамо! Я хочу показати татові сарай для човнів! — Він аж очі витріщив од хвилювання і розчарування. Він відчув смак апокаліпсису після шторму й хотів ним поділитися.

— Іди додому зараз же! Ці дроти небезпечні і...

— Тато сказав, що їм потрібна земля, а не я...

— Біллі, не сперечайся зі мною!

— Я прийду й подивлюся, чемпіоне. Біжи сам. — Я відчував, як Стефф напружується, — Обійди з другого боку, синку.

— Так! Добре!

Він рвонув повз нас, долаючи зразу по дві кам’яні сходинки, які вели навколо західної сторони будинку. Він зник, майнувши полами сорочки і кинувши на ходу одне слово — «Ого!» — коли помітив чергову руйнацію.

— Він знає про дроти, Стеффі. — Я ніжно взяв її за плечі. — Він боїться їх. Це добре. Так він буде в безпеці.

Сльоза скотилася по її щоці.

— Девіде, мені страшно.

— Та годі тобі! Усе скінчилось.

— Чи скінчилось? Минула зима... і ця пізня весна... у місті її називали чорною весною... казали, що такої не було в цих краях з 1888 року...

Під отим «казали», безсумнівно, малась на увазі місіс Кармоді, яка тримала «Бріджтонську антикварну крамницю», в якій Стефф любила іноді покопирсатися.

Біллі подобалось ходити разом із нею. В одній із притінених, запилюжених підсобних кімнатчин опудала сов із очима, облямованими золотими колами, навічно розправили крила, вхопившись лапками за лаковані гілки; трійко опудал єнотів стояли навколо «струмка», утвореного довгим уламком вкритого пилюкою дзеркала; а побитий міллю вовк, у якого замість слини на морді «пінилась» тирса, моторошно шкірився у вічному гарчанні. Місіс Кармоді стверджувала, що цього вовка застрелив її батько, коли одного вересневого дня 1901 року той прийшов попити зі струмка Стівенс-Брук.

Походи до антикварної крамниці місіс Кармоді припали до душі моїй дружині й сину. Вона обожнювала розглядати вінтажні вироби з карнавального скла[7], а його зачаровувала смерть в ім’я таксидермії. Однак мені здавалося, що та стариганка досить негативно впливала на розум Стефф, яка в усьому іншому була практичною і розважливою. Вона знайшла вразливе місце Стефф, ахіллесову п’яту її здорового глузду. Стефф була не єдиною в місті, кого заворожували готичні просторікування місіс Кармоді й народні засоби лікування (які завжди прописувалися в ім’я Бога).

Вода з пенька вибавить від синців, якщо ваш чоловік був із тих, хто після трьох чарок розпускав кулаки. Про те, якою буде зима, можна було дізнатися, порахувавши кільця на гусеницях у червні або вимірявши товщину серпневих стільників. А тепер, спаси й сохрани нас, Господи, знову настала ЧОРНА ВЕСНА 1888 року (додайте на свій розсуд стільки знаків оклику, скільки забажаєте). Я також чув цю історію. Її тут люблять переказувати — якщо весна досить холодна, лід на озерах згодом чорніє, наче гнилий зуб.

Це рідкісний випадок, але навряд чи він буває раз на століття. Хто тільки не розводився про цю дивовижу, але я сумніваюсь, що хтось міг би розповісти про це з такою ж переконливістю, як місіс Кармоді.

— У нас була сувора зима й пізня весна, — сказав я. — Зараз у нас спекотне літо. А ще у нас був шторм, але він закінчився. Ти сама на себе не схожа, Стефані.

— Це був не звичайний шторм, — сказала вона тим самим хрипким голосом.

— Так, — сказав я. — Тут я з тобою згоден.

Історію про Чорну весну я почув від Білла Джості, який володів і керував — сяк-так — заправкою «Джостіз Мобіл» у Каско-Віллідж. Білл порядкував у цьому закладі разом зі своїми трьома синами-пияками (вряди-годи їм допомагали четверо онуків-пияків... коли спромагались відволіктися від своїх снігоходів і мотоциклів). Біллу було сімдесят, виглядав він на вісімдесят, проте коли був у гуморі, все ще міг пиячити, як двадцятитрирічний. Ми з Біллі заїхали «Скаутом» на заправку наступного дня після того, як у середині травня несподіваний шторм накрив регіон шаром мокрого, важкого снігу завтовшки в фут, засипавши молоду траву й квіти. Джості був уже добряче напідпитку і з радістю заходився переповідати нам історію про Чорну весну, збагачуючи фабулу новими несподіваними перипетіями. Але в наших краях сніг у травні не така вже й дивина; він випадає, а через два дні його вже нема. Нічого страшного.

Стефф знову із сумнівом подивилась на обірвані дроти.

— Коли вже приїде та енергокомпанія?

— Як тільки зможе. Це не займе багато часу. Я просто не хочу, щоб ти хвилювалась за Біллі. У нього з головою все гаразд. Може, він забуває прибирати свій одяг, але він не збирається наступати на купу дроту під напругою. Інстинкт самозбереження в нього добре працює. — Я торкнувся кутика її рота, і він поступливо піднявся, утворюючи усмішку. — Краще?

— Ти завжди робиш так, що все здається кращим, — сказала вона, і це зігріло мені серце.

Біллі гукав нас до озера, щоб ми прийшли й подивились.

— Ходімо, — сказав я. — Пішли подивимось на ту руїну.

Вона незадоволено пирхнула.

— Якщо я схочу подивитися на руїну, я можу піти посидіти у своїй вітальні.

— Тоді подаруй радість малій дитині.

Ми спускалися кам’яними сходами, тримаючись за руки. Щойно ми дійшли до першого повороту, як з другого боку на швидкості вилетів Біллі, ледь не збивши нас із ніг.

— Обережніше, — сказала Стефф, трохи насупившись. Можливо, вона уявила, що він врізається не в нас, а в оте смертоносне гніздо дротів під напругою.

— Ви маєте це побачити! — випалив захеканий Біллі. — Сарай для човнів розтрощений дощенту! Причал на скелях... і дерева в бухті для човнів... Просто чорті шо!

— Біллі Дрейтон! — гримнула Стефф.

— Вибач, мамо, але ти мусиш... вау! — Він знову зник.

— Сказавши своє слово, провісник відходить, — промовив я, і Стефф знову засміялась. — Слухай, коли я спиляю ті дерева через дорогу, я зайду в офіс «Сентрал Мейн Павер» на Портленд-роуд і розповім їм, що тут у нас. Гаразд?

— Гаразд, — вдячно сказала вона. — Як ти гадаєш, коли ти зможеш піти?

Якби не велике дерево — те, що вкрите запліснявілим корсетом моху, — я би впорався за годину. Але ще й з цією деревиною раніше одинадцятої я не встигну.

— Тоді я принесу обід сюди. Але тобі доведеться купити для мене дещо в магазині... у нас майже закінчилося молоко й масло. А ще... словом, я напишу тобі список.

Прийде до жінки лихо, і вона перетвориться на запасливу білку. Я обійняв її і кивнув. Ми пішли далі навколо будинку. Достатньо було одного погляду, щоб зрозуміти, чому Біллі був такий ошелешений.

— Господи, — ледь чутно промовила Стефф.

З того місця, де ми стояли, нам було добре видно майже чверть милі берегової лінії — обійстя Біббера ліворуч, потім наше, й обійстя Брента Нортона праворуч.

Величезна стара сосна, яка захищала нашу бухту для човнів, була зламана навпіл. Те, що залишилось, скидалось на грубо підструганий олівець. Внутрішня частина дерева здавалася блискучою і беззахисно-білою на тлі потемнілої від часу й негоди кори. Сотня футів дерева, верхня половина старої сосни, лежала почасти під водою в нашій мілководній бухті. Я подумав, як нам пощастило, що наш маленький «Стар-Крузер» не затонув під її вагою. Тиждень тому в нього виникли проблеми з двигуном, і він усе ще стояв у гавані Нейплза, терпляче чекаючи своєї черги на ремонт.

На другому боці нашої маленької ділянки берега, привалений іншим великим деревом, лежав сарай для човнів, збудований моїм батьком — сарай, в якому колись стояв шістдесятифутовий «Кріс-Крафт», коли статки родини Дрейтонів були значно більшими, ніж тепер. Я побачив, що це було те саме дерево, яке стовбичило на ділянці Нортона біля самої межі. Це викликало в мене напад гніву.

Дерево було мертве вже років із п’ять, і він давно мав би його спиляти. Тепер три чверті його обвалились і сперлись на наш сарай. Продавлений дах перехнябився. Вітер позривав черепицю навколо прохромленої деревом діри, порозкидавши її надовкола сараю. «Просто чорті шо», як описав його Біллі, якнайкраще пасувало до цього видовища.

— Це дерево Нортона! — вигукнула Стефф із таким обуренням, що попри давню образу я хоч-не-хоч усміхнувся. Флагшток лежав у воді, а промокла «Стара слава»[8] понуро плавала поруч із ним, заплутавшись у шнурку. І я уявляв собі реакцію Нортона: «А ти подай на мене в суд».

Біллі стояв на кам’яному хвилерізі, розглядаючи пофарбований у веселі синьо-жовті смуги причал, який викинуло на брили. Біллі озирнувся на нас через плече й радісно закричав:

— Це ж причал Мартінсів, еге ж?

— Так і є, — сказав я. — А ти зможеш спуститись і витягнути прапор, Великий Білле?

— Авжеж!

Праворуч від хвилеріза був невеликий піщаний пляж. У 1941 році, ще до того, як Перл-Гарбор розплатився кров’ю з Великою депресією, мій батько найняв чоловіка, щоби той привіз дрібний пляжний пісок — шість самоскидів — і насипав його завтовшки футів із п’ять, приблизно мені по груди. Робітник взяв за роботу вісімдесят баксів, і той пісок і досі там. Нині, як відомо, вже більше не можна облаштовувати піщаний пляж на своїй землі. Тепер, коли каналізаційні стоки від бурхливого котеджного будівництва вбили більшість риби, а вцілілу зробили небезпечною для вжитку, Агентство з охорони навколишнього середовища заборонило будувати піщані пляжі. Бони, мовляв, можуть порушити екологію озера, і така забаганка сьогодні заборонена законом для всіх, окрім забудовників.

Біллі почав спускатися до води за прапором і раптом зупинився. Тієї ж миті я відчув, як Стефф міцно притиснулась до мене, й одразу ж сам побачив причину цього. Берег озера з боку Гаррісона зник. Він був похований під смугою яскраво-білого туману, схожого на хмару, що погожої днини опустилася на землю.

Я пригадав свій сон, який наснився мені напередодні, і коли Стефф запитала мене, що це, першим словом, яке ледь не зірвалося з моїх вуст, було «Бог».

— Девіде?

Там не було видно навіть натяку на берегову лінію, але роки спостережень за озером Лонґ-Лейк змусили мене повірити, що її накрило не набагато, можливо, лише на якихось кілька ярдів. Край туману був прямий, наче обрізаний під лінійку.

— Що це, тату? — закричав Біллі. Він був по коліна у воді, бо ж намацував мокрий прапор.

— Смуга туману, — сказав я.

— На озері? — із сумнівом перепитала Стефф, і я побачив, як із її очей на мене глипнула місіс Кармоді. Чорти б ухопили ту бабегу. Моє власне занепокоєння минало. Зрештою, сни — це щось таке ж ілюзорне, як і сам туман.

— Авжеж. Ти ж і раніше бачила туман на озері.

— Такого ніколи. Це радше схоже на хмару.

— Це через яскраве сонце, — сказав я. — Такими ж здаються хмари з літака, коли пролітаєш над ними.

— Як таке може бути? У нас туман буває тільки в сльоту.

— Ні, ми його бачимо просто зараз, — сказав я. — Принаймні в Гаррісоні. Такий собі наслідок шторму, ось і все. Зустріч двох фронтів. Щось таке.

— Девіде, ти впевнений?

Я засміявся й обійняв її за шию.

— Ні, насправді, я несу маячню, як божевільний. Якби я був упевнений, я б робив прогноз погоди в шестигодинних новинах. Іди й складай список покупок.

Вона кинула на мене ще один недовірливий погляд, мить чи дві дивилась на смугу туману, приклавши долоню дашком до чола, а потім похитала головою.

— Дивно, — сказала вона й пішла.

Для Біллі туман уже втратив свою новизну. Він виловив з води прапор і заплутану мотузку. Ми розстелили його на галявині, щоб висох.

— Я чув, що не можна, щоби прапор торкався землі, тату, — сказав він діловим тоном, мовляв, «давай з’ясуємо це раз і назавжди».

— Правда?

— Так. Віктор МакАлістер каже, що за це можуть посадити на лектеричний стілець.

— Знаєш, скажи Віку, що в нього голова повна того, від чого трава росте такою зеленою.

— Кінського гною, так?

Біллі — розумний хлопчик, але напрочуд позбавлений почуття гумору. Чемпіон все сприймає дуже серйозно. Сподіваюсь, що він проживе достатньо довго, щоб зрозуміти, що так ставитись до всього у цьому світі дуже небезпечно.

— Саме так, але не кажи мамі, що я так сказав. Коли прапор висохне, ми його приберемо. Ми навіть складемо його трикутником[9], щоб усе було, як слід.

— Тату, а ми полагодимо дах сараю? А новий флагшток купимо? — У нього з’явився аж надто заклопотаний вигляд. Можливо, на якийсь час із нього досить руйнувань.

Я поплескав його по плечу.

Щось ти розходився не на жарт.

Можна я збігаю до Бібберів і подивлюся, що в них сталося?

— Тільки на пару хвилин. Вони теж будуть прибирати, а це іноді змушує людей дуже злитися. — Саме так я зараз почувався, згадуючи Нортона.

— Гаразд. Бувай! — Він пішов.

— Не заважай їм, чемпіоне. І ще, Біллі!

Він озирнувся.

— Пам’ятай про дроти під напругою. Якщо побачиш їх ще десь, тримайся від них подалі.

— Звичайно, тату.

Я постояв там ще трохи, спочатку оглядаючи розгардіяш, а потім знову вдивляючись у туман. Здавалося, що він наблизився, але було дуже важко сказати напевне. Якщо він і поближчав, то всупереч усім законам природи, тому що вітер — дуже легкий вітерець — дув проти нього. Це, звичайно, було абсолютно неможливо. Цей туман був дуже, дуже білий. Єдине, з чим я можу його порівняти, це зі свіжим снігом, який сліпуче контрастує з глибоким синім блиском зимового неба. Але сніг міниться сотнями й сотнями діамантових блискіток на сонці, а ця своєрідна смуга туману, хоч і була яскравою і чистою на вигляд, не виблискувала. Незважаючи на те, що сказала Стефф, туман не рідкість у погожі дні, але коли його багато, суспендована волога майже завжди утворює веселку. Але тут веселки не було.

Тривога повернулась, запульсувала в мені, але перш ніж вона встигла дістати мене до печінок, я почув низький механічний звук:

— Тух-тух-тух-тух! — а потім ледь чутне: — Чорт! — Механічний звук повторився, але цього разу без лайки. Втретє за звуком пахкотіння пролунало: — Твою душу мать! — так само собі під ніс роздратовано-розчарованим тоном.

— Тух-тух-тух-тух! — Тиша... а тоді: — Ах, ти ж, падлюка.

Я заусміхався. Звук тут добре розноситься, а бензопили дзижчали доволі далеко. Достатньо далеко, щоб я міг впізнати не надто приємні рулади мого сусіда, відомого адвоката й власника нерухомості на березі озера, Брентона Нортона.

Я спустився трохи ближче до води, вдаючи, що йду до причалу, який прибило до нашого хвилеріза. Тепер я міг бачити Нортона. Він був на галявині біля своєї заскленої веранди, стояв на підстилці зі старої хвої, одягнений у заплямлені фарбою джинси та білу футболку. Його сорокадоларова зачіска розкуйовдилась, обличчя заливав піт. Він стояв на одному коліні, мордуючись зі своєю бензопилою. Вона була значно більшою і «навороченішою», ніж моя маленька трудяга, куплена за 79,95 доларів у магазині «Вел’ю Гауз». Здавалося, в ній було все, крім кнопки запуску. Він смикав за шнур, видаючи мляві звуки «тух-тух-тух» і нічого більше. У глибині душі я зрадів, побачивши, що жовта береза впала на його стіл для пікніка й розламала навпіл.

Нортон щосили смикнув за шнур стартера.

— Тух-тух-тухтухтух-ТАХ! TAX! TAX!... TAX!... Тух.

Майже завів, бідося.

Ще один титанічний ривок.

— Tyx-myx-myx.

— Виблядок чортів, — люто прошипів Нортон і вишкірився на свою шикарну бензопилу.

Я повернувся у свій двір, вперше за весь ранок відчуваючи якесь піднесення. Моя пила запрацювала з півоберту, і я взявся до роботи.





* * *


Близько десятої години хтось постукав мене по плечу. Це був Біллі з банкою пива в одній руці й списком Стефф у другій. Я запхав список у задню кишеню джинсів і взяв пиво, яке було хоч і не крижаним, але принаймні прохолодним. Я відразу вихилив майже половину — рідко пиво буває настільки смачним — і відсалютував банкою Біллі.

— Дякую, чемпіоне.

— Можна й мені покуштувати?

Я дозволив йому ковтнути. Він скривився і віддав банку назад. Я допив решту й піймав себе на тому, що почав жмакати її посередині. Закон про повернення заставної вартості пляшок і бляшанок діяв уже понад три роки, але старі звички міцно вкорінюються.

— Мама щось написала під списком, але я не можу розібрати її почерк, — сказав Біллі.

Я знову дістав список. «Не можу впіймати WOXO по радіо, — писала в записці Стефф. — Може, це через бурю нема ефіру?»

WOXO — це місцева автоматизована FM-радіостанція. Вона мовила з Норвея, приблизно за двадцять миль на північ, і це було все, що міг вловити наш старенький і слабкий FM-приймач.

— Скажи їй, що таке може бути, — сказав я, зачитавши йому запитання. — Нехай вона спробує впіймати Портленд в АМ-діапазоні.

— Гаразд, татку, а можна я поїду з тобою до міста?

— Звичайно. І ти, і мама, якщо захочете.

— Добре. — Він побіг назад до будинку, забравши порожню бляшанку.

Я дістався до великого дерева. Зробив перший розріз, пропиляв наскрізь, потім вимкнув пилу на кілька секунд, щоб дати їй охолонути — дерево й справді було завелике для неї, але я подумав, що все буде добре, якщо я не поспішатиму. Мені стало цікаво, чи нема завалів на путівці, що веде до Канзас-роуд, і саме тоді, коли я про це замислився, повз мене проїхала помаранчева вантажівка СМР, яка, мабуть, прямувала до дальнього кінця нашої маленької дороги. Тож усе було гаразд. Дорога була вільна, і десь під полудень мали приїхати електрики, щоб зайнятися лініями під напругою.

Я відпиляв від дерева великий шматок, відтягнув його на узбіччя і перекинув через край. Він покотився вниз по схилу в підлісок, який знову розрісся з того давнього дня, коли мій батько з братами — всі вони були художниками; ми, Дрейтони, завжди були мистецькою родиною — вирубали його.

Я витер рукою піт з обличчя і мені закортіло ще пива; одна банка тільки роздражнила апетит. Я взяв бензопилу, але мене не полишала думка про те, що WOXO не вийшла в ефір. Саме з того краю приповзла та дивна смута туману. І саме там було таке собі містечко Шеймор (місцеві жителі вимовляють Шеммор), де отаборився «Проект „Вістря стріли“».

На тверде переконання старигана Вілла Джості, саме цей «Проект „Вістря стріли“» і був призвідцем так званої Чорної весни. У західній частині Шеймора, недалеко від того місця, де місто межує зі Стоунхемом, містився невеликий урядовий заповідник, оточений дротом. Там були вартові, камери відеоспостереження і бозна-що іще. Принаймні таке я чув; насправді я його ніколи не бачив, хоча Олд-Шеймор-роуд десь із милю проходить вздовж східної сторони тієї урядової землі.

Ніхто достеменно не знав, звідки походила назва «Проект „Вістря стріли“», і ніхто не міг би сказати зі стовідсотковою упевненістю, що це справді була назва проекту — якщо він взагалі існував. Білл Джості запевняв, що проект таки був, але коли його запитували, як і звідки він отримав цю інформацію, він починав вихляти й забивати баки. Мовляв, його племінниця працювала в Континентальній телефонній компанії і щось таке чула. Ну, в такому дусі.

— Це все атомні штучки, — сказав Білл того дня, нахилившись до вікна «Скаута» і дихнувши мені в обличчя міцним духом пива «Пабст». — Це те, з чим вони там бавляться. Шмаляють атомами в повітря і все таке.

— Містере Джості, в повітрі повно атомів, — озвався раптом Біллі. — Так каже місіс Нірі. Місіс Нірі каже, що все складається з атомів.

Білл Джості втопив у мого сина Білла довгий і важкий погляд своїх налитих кров’ю очей, від якого той врешті знітився.

— Це інші атоми, синку.

— А-а... ну так, — пробурмотів Біллі, здаючись.

Дік Мюлер, наш страховий агент, сказав, що «Проект „Вістря стріли“» — це сільськогосподарська станція, якою керує уряд, не більше й не менше.

— Більші помідори з довшим вегетаційним періодом, — хитромудро зауважив Дік, а потім продовжив пояснювати мені, як я можу допомогти своїй сім’ї найефективніше, померши молодим. Джанін Лоулесс, наша поштарка, сказала, що це було геологічне дослідження, пов’язане зі сланцевою нафтою. Вона знала це напевно, позаяк брат її чоловіка працював на людину, яка...

Місіс Кармоді... та, очевидно, більше схилялася до точки зору Білла Джості, Не просто атоми, а інші атоми.

Я відпиляв ще два шматки від великого дерева й скинув їх з дороги, аж тут прибіг Біллі зі свіжим пивом в одній руці й запискою від Стефф у другій. Якщо є щось, що Великий Білл любить робити більше, ніж бігати з дорученнями, то я не знаю, що це може бути.

— Дякую, — сказав я, беручи в нього пиво й записку.

— Можна мені ковточок?

— Тільки один. Минулого разу ти випив два. Не вистачало ще, щоб ти бігав тут п’яний о десятій ранку.

— Уже чверть на одинадцяту, — відповів він і сором’язливо усміхнувся над кришкою банки. Я усміхнувся у відповідь — це був не такий вже й дотепний жарт, але Біллі так рідко жартує, — а потім прочитав записку.

«Піймала по радіо JBQ, — написала Стеффі. — Не напивайся перед поїздкою до міста. Можеш випити ще одну, але тільки до обіду. Як гадаєш, ти зможеш нормально проїхати по нашій дорозі?»

Я повернув йому записку й забрав пиво.

— Скажи мамі, що дорога нормальна, бо щойно проїхала вантажівка енергокомпанії. Вони тут будуть чистити дорогу.

— Гаразд.

— Чемпіоне?

— Що, тату?

— Скажи їй, що все гаразд.

Він знову всміхнувся, можливо, повторюючи все це спершу про себе.

— Гаразд.

Він побіг назад, а я дивився, як миготять його ноги, як проблискують підошви його в’єтнамок. Я люблю його. В його обличчі, в тому, як він іноді дивиться на мене, є щось таке, що змушує мене вірити, що все й справді гаразд. Звичайно, це брехня — немає ніякого гаразду й не було ніколи, — але моя дитина змушує мене вірити в цю брехню.

Я хильнув пива, обережно поставив бляшанку на камінь і знову запустив бензопилу. Хвилин через двадцять я відчув, як мене легенько постукали по плечу, і повернувся, очікуючи знову побачити Біллі. Натомість переді мною стояв Брент Нортон. Я вимкнув бензопилу.

Вигляд він мав не такий, як зазвичай. Сьогоднішній Нортон був розпашілий, втомлений, нещасний і трохи спантеличений.

— Привіт, Бренте, — сказав я.

Наше останнє спілкування було не з приємних, і тепер я не зовсім розумів, як поводитись. У мене було дивне відчуття, що останні хвилин із п’ять він стояв за моєю спиною, благочинно прочищаючи горло під агресивне ревіння бензопили. Цього літа я не мав змоги добре його розгледіти. Він схуд, але вигляд у нього був не надто квітучий. Наче мав би погарнішати, бо носив на собі зайві кілограмів з десять, але цього не сталося. Його дружина померла в листопаді минулого року. Від раку. Про це Стеффі розповіла Еґґі Біббер. Еґґі була нашою місцевою плакальницею. Без таких кумась зазвичай не обходиться жодна подія. З того, як зневажливо Нортон ставився до своєї дружини, ображав і принижував її (і робив це з презирливою легкістю матадора-ветерана, який хвацько встромляє бандерильї в неповоротке тіло старого бика), я здогадувався, що він буде тільки радий її смерті. Як на мене, то я б не здивувався, якби цього літа він із дурнувато-масною посмішечкою на фізіономії з’явився під руку з дівулею років на двадцять молодшою за нього. Але замість дурнуватої посмішки його фізіономія отримала лише нову порцію вікових зморщок, а вага зійшла зовсім не в тих місцях, залишивши провисання, складки й розтяжки, які могли би розповісти власну історію. На якусь мить мені захотілося просто вивести Нортона на сонце, посадити його біля одного з повалених дерев, дати йому в руку свою недопиту бляшанку пива й намалювати вугіллям його ескіз.

— Привіт, Дейве, — сказав він після тривалого ніякового мовчання, яке стало аж гнітючим через відсутність гуркоту та ревіння бензопили.

Він на мить замовк, а потім випалив:

— Це дерево. Це кляте дерево. Мені шкода. Ти мав рацію.

Я знизав плечима.

Він додав:

— Ще одне дерево впало на мою машину.

— Мені шкода, що... — почав я, і тут мене осяяла жахлива здогадка. — Це ж був не «T-Берд», правда?

— Ні. Це був він.

У Нортона був «Тандерберд» 1960 року випуску в ідеальному стані, з пробігом лише тридцять тисяч миль. Він був глибокого темно-синього кольору всередині й зовні. Нортон їздив на ньому тільки влітку, і то дуже рідко. Він любив цього «птаха»[10] так, як деякі чоловіки люблять іграшкові електрички, моделі кораблів або пістолети для стрільби по мішенях.

— Паскудство, — сказав я абсолютно щиро.

Він повільно похитав головою.

— Я й не думав про нього. Хотів уже взяти універсал. А потім сказав собі: «Якого чорта». Поїхав таки на «Берді», і на нього гепнула здоровенна стара трухлява сосна. Проломила дах. Я подумав, що розпиляю її — деревину тобто... але не зміг завести бензопилу... Я заплатив двісті доларів за цю заразу... і... і...

З його горла долинуло щось схоже на поклацування. Губи в нього ворушились так, наче він жував беззубим ротом фініки. Я раптом злякався, що він просто стоятиме там і рюмсатиме, як дитина в пісочниці. Потім він більш-менш опанував себе, знизав плечима й відвернувся, ніби хотів подивитися на шматки дерева, які я відрізав.

— Що ж, можемо подивитись на твою пилку, — сказав я. — Твій «T-Берд» застрахований?

— Авжеж, — відповів він, — як і твій сарай для човнів.

Я зрозумів, що він мав на увазі, і знову згадав, що Стефф говорила про страхування.

— Слухай, Дейве, ти не позичиш мені свій «Сааб»? Я хочу змотатися в місто, купити трохи хліба, м’ясної нарізки й пива. Багато пива.

— Ми з Біллі їдемо в місто на «Скауті», — сказав я. — Якщо хочеш, можеш поїхати з нами. Тобто якщо ти допоможеш мені відтягнути з дороги рештки цього дерева.

— З радістю.

Він схопився за один кінець, але не зміг його підняти. Мені довелося зробити більшу частину роботи самому. Удвох ми змогли скинути його в чагарник.

Нортон кректав, сопів і задихався, його щоки побуряковіли. Я згадав, скільки зусиль він витратив перед тим, сіпаючи стартер бензопили, і почав уже трохи хвилювався, чи все гаразд у нього з серцем.

— Все нормально? — запитав я, і він кивнув, все ще часто дихаючи. — Тоді ходімо до нас. Я пригощу тебе пивом.

— Дякую, — сказав він. — Як Стефані? — До нього знову поверталась колишня поблажлива зверхність, від якої мене вернуло.

— Дуже добре, дякую.

— А твій синок?

— У нього теж усе добре.

— Радий це чути.

Назустріч нам вийшла Стефф, і на її обличчі промайнуло миттєве здивування, коли вона побачила, хто був зі мною. Нортон усміхнувся, і його очі ласо заковзали по її обтислій кофтинці. Зрештою, не дуже він і змінився.

— Привіт, Бренте, — насторожено сказала вона.

З-під її руки вистромив голову Біллі.

— Привіт, Стеффані. Привіт, Біллі.

— «T-Берд» Брента добряче побило під час шторму, — пояснив я їй. — Він каже, що провалило дах.

— Ой! Це ж треба!

Нортон знову розповів про свою оказію, присьорбуючи наше пиво. Я допивав уже третю банку, але не відчував жодного кайфу; мабуть, пиво відразу виходило з потом.

— Він хоче поїхати до міста разом зі мною і Біллі.

— Ну, це вас довго не буде. Можливо, вам доведеться поїхати в в маркет «Шоп-енд-сейв» у Норвеї.

— Чому?

— Ну, якщо в Бріджтоні немає електрики...

— Мама каже, що всі касові апарати та інші речі працюють на електриці, — додав Біллі.

Це було слушне зауваження.

— Ти не загубив список?

Я поплескав себе по задній кишені штанів.

Вона перевела погляд на Нортона.

— Мені дуже шкода Карлу, Бренте. Нам усім шкода.

— Дякую, — сказав він. — Дуже вам дякую.

Настала ще одна мить незручної тиші, яку порушив Біллі.

— Ми вже можемо їхати, татку? — Він перевдягнувся в джинси й кросівки.

— Гадаю, можемо. Ти готовий, Бренте?

— Дайте мені ще пива на дорогу, і я буду готовий. Стеффі наморщила лоба. Вона не схвалювала цієї традиції: «останню на доріжку», як і чоловіків, які кермують автомобілем, затиснувши банку пива між ногами. Я непомітно кивнув їй, і вона знизала плечима. Мені не хотілося зараз починати сперечатися з Нортоном. Вона принесла йому пиво.

— Дякую, — сказав він Стеффі, насправді не дякуючи їй, а лише недбало зронивши це слово. Так дякують офіціантці в ресторані. Він повернувся до мене.

— Веди, Макдуфе[11].

— Я зараз, — відповів я і пішов до вітальні.

Нортон рушив за мною і вигукнув щось про березу, але мене тоді не цікавило ні це, ні вартість заміни вікна. Я дивився на озеро крізь розсувну скляну панель, що виходила на нашу терасу. Поки я розпилював ту деревину, вітерець трохи посвіжішав, а день потеплішав градусів на п’ять. Я думав, що дивний туман, який ми помітили раніше, напевне розвіється, але цього не сталося. До того ж, він наблизився. Вже накрив половину озера.

— Я теж звернув на нього увагу, — сказав Нортон із поважним виглядом. — Схоже на якусь температурну інверсію, ось що я думаю.

Мені це не сподобалось. Я зроду не бачив такого туману, як цей. Почасти мене турбував якийсь неправдоподібно прямий край його переднього фронту. В природі не буває таких бездоганних ліній; прямі грані — це винахід людини. А ще вражала його чиста, сліпуча білизна, без жодної мінливості, але й без вологого блиску. До нього залишалося якихось пів милі, і контраст між ним і синім кольором озера та неба був як ніколи разючим.

— Поїхали, тату! — Біллі смикав мене за холошу.

Ми повернулися на кухню. Брент Нортон ще раз глянув на дерево, яке вломилося в нашу вітальню.

— Шкода, що це була не яблуня, га? — жваво зауважив Біллі. — Так сказала моя мама. Дуже смішно, правда?

— Твоя мама — справжнє диво, Біллі, — сказав Нортон. Він недбало скуйовдив волосся Біллі і знову шаснув поглядом на кофтинку Стеффі.

Ні, він не був людиною, яка могла би викликати в мені справжню симпатію.

— Слухай, Стефф, чому б тобі не поїхати з нами? — запитав я. Не знати чого мені раптом захотілося, щоб вона приєдналась до нас.

— Ні, мабуть, я залишуся тут і повириваю бур’яни в саду, — відповіла вона.

Її погляд перемістився на Нортона, а потім знову на мене.

— Здається, цього ранку я тут єдина, хто не працює на електриці.

Нортон розсміявся аж надто щиро.

Я зрозумів, що вона хотіла сказати, але спробував ще раз.

— Ти впевнена?

— Впевнена, — твердо відповіла вона. — Фізична робота піде мені на користь.

— Тільки не перегрівайся на сонці.

— Я надіну свій солом’яний капелюх, а коли повернетесь, приготую бутерброди.

— Чудово.

Вона підставила щоку для поцілунку.

— Будь обережним. На Канзас-роуд теж можуть бути завали, не забувай.

— Я буду обережним.

— Ти теж будь обережним, — сказала вона Біллі й поцілувала його в щічку.

— Добре, мамо. — Він вискочив надвір, і сітчасті двері хряпнули за ним.

Ми з Нортоном вийшли вслід.

— Чому б нам не піти до тебе додому й не зрізати дерево з твого «птаха»? — запитав я його. Ні з того ні з сього я почав хапатися за будь-яку можливість відкласти поїздку до міста.

— Не хочу навіть дивитися на нього, поки не пообідаю і не вип’ю ще кілька ось таких, — сказав Нортон, піднімаючи бляшанку з пивом. — Шкоди вже завдано, друже Дейве.

Те, як він мене назвав, мені теж не сподобалось.

Ми всі сіли на переднє сидіння «Скаута» (у дальньому кутку гаража лежав мій подряпаний відвал від плуга Фішера й мерехтів жовтим, як привид прийдешнього Різдва), і я здав назад, хруснувши купою повалених буревієм гілок. Стефф стояла на цементній доріжці, яка вела до городу на крайньому західному кінці нашої ділянки. В одній руці в рукавичці вона тримала ножиці, а в другій — сапку для поління. На голові в неї був старий крислатий капелюх, що відкидав смугу тіні на її обличчя. Я двічі легенько натиснув на клаксон, і вона підняла руку з ножицями у відповідь. Ми поїхали. Відтоді я більше не бачив свою дружину.





* * *


Дорогою до Канзас-роуд нам довелося зупинитись. Після того, як тут проїхала потужна вантажівка, впоперек дороги впала досить велика сосна. Ми з Нортоном вийшли й відсунули її так, щоб я зміг проїхати на «Скауті», щоправда, після цього руки в нас були добряче замащені сосновою живицею. Біллі хотів допомогти, але я махнув йому рукою, щоб він не підходив до нас. Я боявся, що якась гілка могла попасти йому в око. Старі дерева завжди нагадували мені ентів — людей-дерев — із чудової саги Толкіна «Володар перснів», тільки злих ентів. Старі дерева хочуть завдати тобі болю. Байдуже, чи ти ходиш на снігоступах, чи катаєшся на бігових лижах, чи просто гуляєш у лісі. Старі дерева чатують на тебе, щоб завдати тобі болю, і я гадаю, що вони й убили б тебе, якби могли.

Сама дорога Канзас-роуд була чистою, але раз у раз нам траплялися на землі обірвані лінії електропередач. Приблизно за чверть милі від кемпінгу Вікі-Лінн у кюветі лежав електричний стовп, обплутаний важкими дротами, немов розкошланим волоссям.

— Це була справжня буря, — промовив Нортон своїм милозвучним, натренованим у суді голосом; але зараз він, здавалося, не виголошував, а лише похмуро констатував.

— Так, що буря, то буря.

— Дивись, тату!

Біллі показував на залишки сараю Еллітчів. Дванадцять років той сарай перехняблено стримів на затильній стороні обійстя Томмі Еллітча, весь зарослий соняшниками, золотарником і квітками-льодяниками. Щоосені я думав, що він не переживе наступну зиму. І щовесни він усе ще бовванів там. Але тепер його не було. Виднілися тільки розколоті уламки й дах зі здертою черепицею. Підійшла його черга. І це чомусь похмуро, навіть зловісно відгукнулося в мені. Налетів буревій і розтрощив його вщент.

Нортон допив пиво, розчавив бляшанку однією рукою і байдуже кинув її на підлогу «Скаута». Біллі відкрив було рота, щоб щось сказати, та потім знову закрив його — от хороший хлопчик. Нортон був родом із Нью-Джерсі, де не було закону про пляшки й бляшанки; гадаю, йому можна було пробачити, що він розчавив мій п’ятак, бо я й сам ледве встигав схаменутися, щоб не робити цього.

Біллі почав крутити радіо, і я попросив його перевірити, чи WOXO знову в ефірі. Він налаштувався на частоту FM 92 і не видобув нічого, крім монотонного гудіння. Він подивився на мене й знизав плечима. Я на мить замислився. Які ще станції були по той бік цього своєрідного туманного фронту?

— Спробуй WBLM, — сказав я.

Він пройшовся по всій шкалі, побіжно минаючи WJBQ-FM і WIGY-FM. Вони були на місці, працюючи, як завжди... але WBLM, головна станція прогресивного року в штаті Мейн, зникла з ефіру.

— Дивно, — сказав я.

— Що таке? — запитав Нортон.

— Нічого. Просто думки вголос.

Біллі знову налаштувався на музичний мікс на WJBQ. Досить скоро ми дісталися до міста.

Пральня самообслуговування «Нордж» у торговому центрі була зачинена, оскільки без електрики неможливо було запустити пральні машини, але аптека «Бріджтон» і супермаркет «Федерал Фудс» працювали. Парковка була переповнена, і, як завжди в середині літа, на багатьох машинах красувалися номери інших штатів. Люди то тут, то там гурточками стояли на сонці — жінки з жінками, чоловіки з чоловіками — й обговорювали бурю.

Я побачив місіс Кармоді, ту саму власницю опудал і популяризаторку чудодійної настоянки на пеньках. Вона впливла в супермаркет у дивовижному канарково-жовтому брючному костюмі. На передпліччі в неї висіла сумочка завбільшки як невеличка валіза «Сам-соніт». Раптом повз мене промчав якийсь ідіот на «Ямасі», ледь не зачепивши передній бампер моєї автівки. Він був у джинсовій куртці, дзеркальних сонцезахисних окулярах і без шолома.

— Ти поглянь на це тупе лайно, — прогарчав Нортон.

Я об’їхав усю парковку, шукаючи годяще вільне місце. Не було жодного. Я вже змирився з тим, що мені доведеться довго йти пішки з дальнього кінця парковки, коли щастя всміхнулося. Лаймово-зелений «Кадилак» завбільшки як добрячий прогулянковий катер саме виїжджав з найближчого до входу в супермаркет ряду. Щойно він поїхав геть, я прослизнув на його місце.

Я віддав Біллі список покупок Стефф. Йому було п’ять років, але він уже вмів читати написане друкованими літерами.

— Візьми візок і починай. Я хочу дзвякнути мамі. Містер Нортон тобі допоможе, а я зараз прийду.

Ми вийшли, й Біллі одразу ж схопив містера Нортона за руку. Ще змалечку його привчили перетинати парковку, обов’язково тримаючись за руку дорослого, і він ще не втратив цієї звички. Нортон на мить здивувався, а потім ледь усміхнувся. Я майже пробачив йому те, що він обмацував Стефф очима. Вони вдвох зайшли в супермаркет.

Я підійшов до телефона-автомата на стіні між аптекою та пральнею «Нордж». Розпашіла жінка у фіолетовому купальнику сіпала тумблер туди-сюди, вмикаючи й вимикаючи телефон. Я стояв позаду неї, засунувши руки в кишені, і думав, чому мені так тривожно за Стефф, і чому ця тривога має бути пов’язана з тією смугою білого, але неіскристого туману, і вимкненими радіостанціями... і «Проектом „Вістря стріли“».

У жінки у фіолетовому купальнику були попечені веснянкуваті плечі. Вона була схожа на спітнілу помаранчеву дитину. Жінка роздратовано кинула слухавку на важіль, повернулась до аптеки й побачила мене.

— Заощадьте свої копійки. Самі тільки «ту-ту-ту», — сказала вона й сердито пішла геть.

Я ледь не ляснув себе по лобі. Ясно, що телефонні лінії десь обірвались. Деякі з них були під землею, проте аж ніяк не всі. Я все одно спробував зателефонувати. Таксофони в цьому районі Стефф називає «параноїдними таксофонами». Замість того, щоб зразу опустити монету, ви спочатку чуєте безперервний гудок, потім набираєте номер. Коли хтось відповідає, відбувається автоматичне від’єднання, і ви мусите встигнути вкинути монету, перш ніж ваш співрозмовник покладе слухавку.

Це дратує, але того дня це врятувало мені мої 10 центів. Безперервного гудка не було. Як сказала та дама, це були просто «ту-ту-ту».

Я поклав слухавку й повільно рушив до супермаркета, і нагодився саме вчасно, щоб побачити кумедний маленький інцидент. Літня пара йшла до вхідних дверей, розмовляючи між собою. І, захопившись розмовою, вони налетіли прямо на них. Старенькі замовкли на півслові, а жінка аж скрикнула від несподіванки. Вони комічно витріщилися одне на одного, потім розсміялися, і старий із зусиллям штовхнув двері, пропускаючи вперед свою дружину — ці двері з фотодатчиком досить важкі, — відтак вони ввійшли всередину. Коли електрика вимикається, це заскакує вас сотнями різних способів.

Я теж штовхнув двері й одразу ж звернув увагу на відсутність кондиціювання. Зазвичай влітку вони вмикають його на таку температуру, що можна й обморозитись, якщо пробути в супермаркеті більше години.

Як і більшість сучасних маркетів, «Федерал» був побудований на кшталт камери Скіннера[12] — за допомогою сучасних маркетингових технологій перетворюючи всіх покупців на білих лабораторних щурів. Те, що вам справді потрібно, наприклад, такі основні продукти, як хліб, молоко, м’ясо, пиво й заморожені обіди, — все це розміщується в дальньому кінці магазину. Щоб дістатися туди, треба пройти повз купи найрізноманітнішого непотребу, який послужливо розклали у вас на перечепі, заохочуючи до імпульсивних покупок — від запальничок «Крикет» до Гумових кісток для собак.

За вхідними дверима був відділ фруктів і овочів. Я зазирнув туди, але ні Нортона, ні мого сина не було видно. Та літня жінка, яка наштовхнулась на двері, вибирала Грейпфрути. Її чоловік приніс сітчастий мішок, щоби складати покупки.

Я пройшов проходом і повернув ліворуч. Знайшов їх аж у третьому проході: Біллі роздивлявся ряди упаковок із желе й пудингами швидкого приготування. Нортон стояв прямо за ним, втупившись у список Стефф. Мені стало смішно, коли я побачив спантеличений вираз його обличчя.

Я попрямував до них, проштовхуючись крізь напівзавантажені візки (мабуть, не тільки на Стефф напала білчина запасливість) і покупців, які гарячково нишпорили очима по полицях із продуктами. Нортон зняв із верхньої полиці дві банки з начинкою для пирогів і поклав їх у візок.

— Як справи? — поцікавивсь я, і Нортон озирнувся з явним полегшенням.

— Все добре, правда, Біллі?

— Звичайно, — відповів Біллі, проте не втримався від того, щоб не додати досить ущипливо: — Але багато чого містер Нортон теж не може прочитати, тату.

— Дай-но я гляну. — Я взяв список.

Нортон акуратно, як людина, дотична до юриспруденції, поставив галочку біля кожного продукту, який вони з Біллі вже взяли — таких набралося з пів дюжини, включно з молоком і упаковкою з шести банок кока-коли. У списку залишилися невідміченими ще з десяток позицій.

— Треба повернутися до фруктів і овочів, — сказав я. — Їй потрібні помідори й огірки.

Біллі почав розвертати візок, а Нортон сказав:

— Дейве, тобі варто піти й подивитися на касу.

Я пішов і подивився. Щось подібне можна іноді побачити на фотографіях у газетах з гумористичним підписом внизу в такі дні, коли їм уже зовсім нема про що писати. Були відкриті тільки два проходи між касами, покупці збились у дві черги, які тягнулися до тих проходів повз майже спустошені хлібні стелажі, потім робили різкий поворот праворуч і ховалися десь за холодильниками із замороженими продуктами. Всі нові комп’ютеризовані касові апарати були накриті чохлами. У відкритих проходах дві заклопотані дівчини підраховували вартість покупок на кишенькових калькуляторах, що працювали на батарейках. Поряд із дівчатами стояли менеджери «Федерала» — Бад Браун і Оллі Вікс. Оллі мені подобався, а ось Бад Браун, який, схоже, уявляв себе Шарлем де Голлем у світі супермаркетів, не викликав особливих симпатій.

Коли та чи друга дівчина закінчувала обчислювати вартість покупок чергового покупця, Бад або Оллі прикріплювали скріпкою записку до його готівки або чека й кидали їх у спеціальну коробку. Видно було, що всі четверо упріли й стомились.

— Сподіваюсь, ти прихопив цікаву книжку, — сказав Нортон, приєднуючись до мене. — Бо ми тут попостоїмо в цій черзі.

Я знову подумав про Стефф, яка залишилася сама вдома, і мене вкотре охопила млосна тривога.

— Ти йди й вибирай те, що тобі потрібно, — сказав я. — А ми з Біллі впораємося з рештою продуктів.

— Я братиму пиво, тобі теж узяти?

Я подумав про це, але, незважаючи на сяке-таке зближення, мені не хотілося проводити день з Брентом Нортоном, напиваючись. Не з тим безладом, що панував у домі.

— Вибач, — сказав я. — Нехай іншим разом, Бренте.

Мені здалося, що його обличчя трохи скам’яніло.

— Гаразд, — коротко сказав він і пішов. Я подивився йому вслід, аж тут Біллі смикнув мене за сорочку.

— Ти говорив із мамою?

— Ні. Телефон не працював. Гадаю, ці лінії теж обірвані.

— Ти хвилюєшся за неї?

— Ні, — збрехав я. Так, я хвилювався, але не мав жодного уявлення, чому я мав би хвилюватися. — Ні, звісно, ні. А ти?

— Ні-і-і...

Але він хвилювався. Це було написане на його страдницькому личку. Нам треба було все покинути й повернутися. Але навіть тоді було вже, мабуть, запізно.





III. Пришестя туману




Ми проштовхувались назад до відділу фруктів і овочів, як лососі, що пробиваються проти течії. Я побачив знайомі обличчя — Майка Гатлена, одного з членів міського управління, місіс Репплер з гімназії (ту, яка наводила жах на декілька поколінь третьокласників, а зараз усміхалась, вибираючи мускатну диню), пані Турман, яка іноді сиділа з Біллі, коли ми зі Стефф виходили між люди, — але здебільшого це були літні пари, які запасалися продуктами, що їх не треба готувати, і перекидалися жартами про те, як вони житимуть «у польових умовах». М’ясні нарізки були перебрані так само ретельно, як лоток з копійчаними книжками на розпродажі; не залишилося нічого, окрім кількох упаковок вареної ковбаси, макаронного брикета й однієї самотньої фалічної сосиски «кільбаса».

Я взяв помідори, огірки й банку майонезу. Стефф хотіла бекону, але бекон закінчився. Натомість я прихопив трохи вареної болоньї, хоча особливого бажання їсти її в мене не було, особливо після того, як FDA повідомило, що кожна упаковка містить дрібку екскрементів комах — такий собі бонус за ваші гроші.

— Глянь, — сказав Біллі, коли ми звернули в четвертий прохід. — Там якісь військові.

Їх було двоє, їхня форма пісочного кольору виділялась на значно яскравішому тлі літнього одягу та спортивних костюмів. Ми звикли до майже постійної присутності військових, оскільки територія «Проекту „Вістря стріли“» була лише за тридцять миль звідси, а то й ближче. Ці двоє на вигляд здавалися такими жовторотими, що, мабуть, не доросли ще й до гоління.

Я знову проглянув список Стефф і побачив, що у нас є все... ну, майже все, але не зовсім. Внизу, наче про щось згадавши, вона дописала: «Пляшка „Лансерс“»? Як на мене, звучало непогано. Кілька келихів вина сьогодні ввечері, після того, як Біллі піде спати, а потім, можливо, довгий ніжний секс перед сном.

Я залишив візок, попрямував до винного відділу й узяв пляшку. Повертаючись назад, я пройшов повз великі двостулкові двері, що вели до складського приміщення, і почув рівне гурчання чималого генератора.

Я вирішив, що він, мабуть, достатньо потужний, щоби підтримувати холод у рефрижераторах, але недостатньо, щоб живити ще й двері, касові апарати та все інше електрообладнання. Звук був схожий на торохтіння мотоцикла.

Якраз тоді, коли ми стали в чергу, з’явився Нортон, тримаючи дві упаковки по шість банок пива «Шліц Лайт» у кожній, хлібину і кільбасу, яку я помітив кількома хвилинами раніше. Він став у чергу разом зі мною і Біллі. Через вимкнений кондиціонер у приміщенні було дуже спекотно, і я здивувався, чому ніхто з продавців хоча б не відчинить двері. Я побачив Бадді Іґлтона у червоному фартусі за два ряди від нас, який, схоже, забив на все й відверто байдикував. Від монотонного гуркотіння генератора в мене розболілась голова.

— Клади свої речі у наш візок, поки нічого не впустив, — запропонував я.

— Дякую.

Черги вже доповзли до заморожених продуктів; людям, щоб дістатися до потрібних полиць, доводилося продиратися крізь ці два натовпи, рясно сиплячи вибаченнями навсібіч.

— Ми тут достоїмось до повного пиздеця, — похмуро пробурчав Нортон, і я нахмурився. Такі грубі слова були не для вух Біллі.

Коли черга просунулась далі, гуркіт генератора трохи приглух. Ми з Нортоном розгомонілися про те і се, оминаючи неприємний майновий спір, через який колись опинилися в окружному суді, і не виходячи за межі безпечного обговорення шансів «Ред Сокс» на перемогу й погоди. Нарешті ми вичерпали маленький запас нейтральних тем і замовкли. Біллі вовтузився поруч зі мною. Черга повзла далі.

Тепер праворуч від нас були заморожені обіди, а ліворуч — дорогі вина й шампанське. Коли черга наблизилась до дешевших вин, мені раптом закортіло взяти пляшку «Ріпл», вина моєї бурхливої молодості. Так само несподівано мені розхотілося. Та й молодість моя ніколи не була аж такою бурхливою.

— Ну-у-у, тату, чому вони так довго? — запитав Біллі.

З його обличчя все ще не сходив той страдницький вираз, і раптом на коротку мить туман тривоги, що оповивав мене, розірвався, і щось жахливе визирнуло з того боку — яскраве й металеве обличчя жаху. Потім це минулось.

— Тримайся, чемпіоне, — сказав я.

Ми підійшли до хлібних стелажів — до того місця, де подвійна черга завертала ліворуч. Тепер нам було видно каси. В проходах біля двох із них товпилися покупці, а біля решти чотирьох не було ні душі. На непорушній конвеєрній стрічці біля кожної стояла маленька табличка з написами: «БУДЬ ЛАСКА, ПЕРЕЙДІТЬ ДО ІНШОЇ КАСИ» і «ВІНСТОН».

За касами виднілося велике, поділене на секції вітринне скло, з якого відкривався вигляд на парковку й перехрестя доріг 117-ї і 302-ї за нею.

Вигляд частково затуляли білі спинки паперових вивісок, що рекламували поточні акції й останній безплатний приз, який виявився набором книг «Енциклопедія матінки-природи». Ми потрапили в чергу, яка вела до каси, де стояв Бад Браун. Перед нами було ще близько тридцяти покупців. Найперше, за що чіплялось око, була місіс Кармоді в своєму яскраво-жовтому брючному костюмі. Вона була схожа на рекламу жовтої лихоманки.

Раптом вдалині почулося щось схоже на пронизливий крик. Він швидко набирав гучності й незабаром перетворився на божевільне виття поліцейської сирени. На перехресті заревів клаксон, почувся вереск гальм і горілої Гуми. Звідти, де я стояв, нічого не було видно, але сирена завила ще гучніше, наблизившись до супермаркету, а потім почала стихати, коли поліцейська машина проїхала повз. Кілька чоловік вихопилися з черги, щоб подивитись, але таких було небагато. Люди стояли в черзі занадто довго, щоб тепер втратити свої місця.

Нортон пішов; його ж бо речі були в моєму візку. Через кілька хвилин він повернувся і знову став у чергу.

— Місцеві менти, — сказав він.

Потім завила сирена міської пожежної охорони, повільно розкручуючись до істеричного крику, стихаючи й знову зриваючись на крик. Біллі схопив мене за руку і стиснув її.

— Що це, татку? — запитав він, і тут таки додав: — З мамою все гаразд?

— Мабуть, пожежа на Канзас-роуд, — сказав Нортон. — Усе це кляті лінії електропередач, обірвані після шторму. Зараз туди помчать пожежні машини.

Тепер вся моя тривога з готовністю зосередилась на цьому факті. У нашому дворі теж були такі обірвані дроти під напругою.

Бад Браун щось сказав касирці, яку він контролював; вона крутила головою, намагаючись побачити, що відбувається. Дівчина зашарілась і знову заходилася клацати кнопками калькулятора.

Мене так і тягнуло вийти з цієї черги, бо зненацька розхотілося в ній стояти. Але вона знову зарухалась, і було би безглуздо піти зараз. Ми вже доповзли до блоків сигарет.

Хтось увірвався у вхідні двері, якийсь підліток. Гадаю, це був хлопець, якого ми ледь не збили, коли входили, той, що їхав на «Ямасі» без шолома.

— Туман! — закричав він. — Ви мусите побачили той туман! Він котиться прямо по Канзас-роуд!

Люди заозиралися на нього. Він так захекався, ніби біг звідкись здалеку. Всі мовчали.

— Слухайте, ви просто повинні це побачити, — повторив він, цього разу немов захищаючись.

Люди дивились на нього, хтось заворушився, зачовгав ногами, але ніхто не хотів втрачати своє місце в черзі. Кілька чоловіків, які ще не стали в чергу, залишили свої візки й пройшли порожніми міжкасовими проходами, щоб спробувати побачити, про що йдеться. Якийсь здоровило в літньому крислатому капелюсі зі строкатою стрічкою (такий капелюх можна побачити хіба що в рекламі пива на тлі барбекю на задньому дворі) відчинив двері назовні, і чоловік з десять-дванадцять вийшли разом із ним. Юнак пішов услід.

— Ви так усю хату вирипаєте, — пожартував один із військових, і в залі пролунало кілька смішків.

Я не сміявся. Я згадав, як той туман насувався на озеро.

— Біллі, чому б тобі не піти подивитися? — запропонував Нортон.

— Ні, — відповів я одразу, без жодної конкретної причини.

Черга знову рушила вперед. Люди витягували шиї, видивляючись туман, про який говорив хлопець, але не було видно нічого, крім яскраво-блакитного неба. Я почув, як хтось сказав, що хлопчина, мабуть, пожартував. Хтось інший відповів, що всього годину тому бачив якусь дивну смугу туману на озері Лонґ-Лейк. Пожежна сирена не змовкала, завивала й ревла. Мені це геть не подобалось. Виникало передчуття грандіозної катастрофи.

Повиходило ще більше людей. Дехто навіть покинув свої місця в черзі, завдяки чому вона помітно просунулась уперед. Аж тут у двері зазирнув старий сивий Джон Лі Фровін, який працював механіком на заправці «Тексако», і гукнув:

— Гей! У когось є фотоапарат? — Він роззирнувся довкола, а потім знову зник за дверима.

Це викликало певний ажіотаж. Якщо це варто було сфотографувати, то тим паче це варто було побачити.

Раптом місіс Кармоді крикнула своїм іржавим, але сильним старечим голосом:

— Не виходьте туди!

Люди заозиралися, дивлячись на неї. Впорядкована форма черг порушилась, коли одні відходили, щоб подивитися на туман, а інші сахалися від місіс Кармоді чи кружляли навколо, шукаючи своїх знайомих. Симпатична молода жінка в червоній кофтинці та темно-зелених брюках задумливо й оцінювально дивилася на місіс Кармоді. Знайшлись хитруни, які, користуючись раптовою метушнею, намагалися просунутись на кілька місць уперед. Касирка поруч із Бадом Брауном знову озирнулась, і Браун постукав її по плечу своїм довгим пальцем.

— Не відволікайся від роботи, Саллі.

— Не виходьте туди! — репетувала місіс Кармоді. — Там смерть! Я відчуваю, що там смерть!

Бад і Оллі Вікс, які добре її знали, лише нетерпляче й роздратовано скривилися, але всі відпочивальники навколо неї хутко приснули врізнобіч, забувши про свої місця в черзі. Схоже, що й у великих містах до таких горластих стариганок ставляться так само, наче вони є носіями якоїсь заразної хвороби. Утім, хтозна, може, так воно і є?

А потім усе закрутилось якось швидко й безладно. У двері проштовхнувся чоловік. З його носа текла кров.

— Щось у тумані! — закричав він, і Біллі притулився до мене — чи то через закривавлене обличчя чоловіка, чи через те, що він говорив, не знаю. — Щось у тумані! Щось у тумані забрало Джона Лі! Щось... — Він заточився, сперся спиною на вітрину з добривами для газонів, складеними біля вікна, і присів там. — Щось у тумані схопило Джона Лі, і я чув, як він кричав!

Ситуація змінилась. Знервовані штормом, поліцейською і пожежною сиренами, сум’яттям, яке виникає у звичайного американця через відсутність електроенергії, а також атмосферою тривоги, що постійно зростала, у міру того як усе якось... якось змінювалось (не можу підібрати слів, щоб це краще описати), люди раптом зарухались усі гуртом.

Вони не кинулись навтьоки. Якби я це так описав, у вас би склалося зовсім неправильне враження. Це не можна було назвати панікою. Вони не побігли — принаймні більшість із них. Але вони пішли. Одні просто підійшли до великої вітрини за касами, щоб визирнути на вулицю. Інші виходили через вхідні двері, до речі, й досі тримаючи в руках свої неоплачені покупки. Заклопотаний Бад Браун суворо зарепетував:

— Агов! Ви не заплатили за це! Гей, ви! Повертайтеся сюди з тими хотдогами!

Хтось засміявся з нього якимсь божевільним неприродним сміхом, котрий змусив людей навколо заусміхатися. Та навіть усміхаючись, вони здавалися розгубленими, збентеженими й знервованими.

Потім засміявся ще хтось, і Браун побуряковів. Він вихопив коробку грибів у жінки, яка проштовхувалася повз нього, щоб подивитися у вікно — біля величезної вітрини тепер товпились люди, схожі на вуличних роззяв, які заглядають в шпарини паркану навколо новобудови, — а тоді жінка заверещала:

— Віддайте мої грибочки!

Ця недоречна зменшувальна форма викликала у двох чоловіків, що стояли поруч, дикий регіт. В усьому цьому було щось від божевільні. Місіс Кармоді знову затрубила, щоб ніхто не виходив надвір. Пожежна сирена надсадно вила, немов верещала дебела стара баба, заскочивши в себе вдома крадія.

Біллі розплакався.

— Татусю, що це за чоловік у крові? Чому він у крові?

— Усе гаразд, Великий Білле, він просто розбив собі носа, він у порядку.

— Що це він мав на увазі, про «щось у тумані»? — запитав Нортон. Він задумливо хмурився, що, ймовірно, означало в нього збентеження.

— Татку, мені страшно, — промовив Біллі крізь сльози. — Будь ласка, поїхали додому.

Хтось грубо пропхався повз мене, збиваючи мене з ніг, і я підхопив Біллі на руки. Мені теж стало страшно. Сум’яття наростало. Саллі, касирка біля Бада Брауна, рипнулась іти, і він схопив її ззаду за комір червоного халата. Той одірвався. Дівчина замолотила Бада кулаками, вириваючись, її обличчя перекосилося.

— Забери від мене свої довбані лапи! — заверещала вона.

— Заткнися, сучко, — сказав Браун, але з його голосу було зрозуміло, що він украй ошелешений.

Він знову потягнувся до неї, але Оллі Вікс різко сказав:

— Баде! Охолонь!

Хтось іще закричав. Поки що паніки майже не було, але вона вже назрівала. Люди висипали з обох дверей. Почувся дзенькіт розбитого скла, на підлозі з шипінням запухирилася калюжа кока-коли.

— Що це, в біса, таке? — вигукнув Нортон.

Саме тоді почало темніти... але ні, не зовсім так.

Я тоді подумав не про те, що стемніло, а про те, що в магазині згасло світло. Задерши голову, я рефлекторно подивився на флуоресцентні лампи вгорі, і як виявилось, не одному мені сяйнула така думка. Спочатку, поки я не згадав про вимкнення електроенергії, мені здавалося, що саме в цьому причина, саме тому змінилась якість світла. Потім я згадав, що лампи не світили весь час, поки ми були в магазині, однак було достатньо видно. І тоді я зрозумів, ще до того, як люди біля вікна почали кричати й показувати пальцями.

Наближався туман.





* * *


Він сунув на парковку з боку Канзас-роуд, і навіть зблизька виглядав так само, як і тоді, коли ми вперше помітили його на дальньому березі озера — був білий і чистий, але не мерехтів. Він рухався швидко й затулив собою більшу частину сонця. Замість сонця тепер у небі висіла срібна монета, наче взимку місяць уповні, що проглядає крізь тонкий серпанок хмар.

Попри швидкість його наближення, здавалось, що туман неспішно повзе, і мені пригадався вчорашній вечірній водяний смерч. У природі існують могутні сили, яких ви майже ніколи не бачите — землетруси, урагани, торнадо. Я не бачив їх усіх, але бачив достатньо, щоб здогадатися, що всі вони рухаються з такою ось неспішною швидкістю, що гіпнотизувала. Вони зачаровують, як-от смерч зачарував Біллі й Стеффі, коли вони стояли вчора ввечері перед панорамним вікном.

Туман холоднокровно прокотився по двосмуговій дорозі, й вона щезла з очей. Відреставрований будиночок Маккеонів голландського колоніального стилю поглинуло цілком. На мить з білизни вигулькнув другий поверх обшарпаного багатоквартирного будинку по сусідству, а потім зник і він. Знак «ТРИМАЙТЕСЯ ПРАВОРУЧ» на в’їзді й виїзді з парковки «Федерала» зник, чорні літери на ньому, здавалося, на мить зависли в повітрі після того, як розчинилося брудно-біле тло знаку. Потім почали щезати автомобілі на парковці.

— Та що ж це, в біса, таке? — вже тихіше приглушеним голосом повторив Нортон.

Туман і не думав зупинятись, з однаковою легкістю поглинаючи блакитне небо й чистий чорний асфальт. Навіть за двадцять футів від нас лінію розмежування було дуже чітко видно. Мене пройняло божевільне відчуття, що я дивлюсь якийсь запаморочливий візуальний спецефект, вигаданий Віллісом О’Браєном[13] або Дуґласом Трамбуллом[14]. Усе відбувалося неймовірно швидко. Блакитне небо спочатку перетворилось на широку смугу, потім на смужку, потім на накреслену олівцем лінію. А потім воно зникло зовсім. Біла-білісінька маса вперлась у скло широчезної вітрини. Ще можна було роздивитися сміттєвий бак футів за чотири від мене, але далі нічого не було видно. Хіба що ледве мрів передній бампер мого «Скаута», ото й усе.

Заверещала якась жінка, дуже голосно й протяжно. Біллі міцніше притулився до мене. Його тіло тремтіло, немов жмут дротів під напругою.

Якийсь чоловік і собі закричав, а тоді рвонув через один із порожніх проходів до дверей. Гадаю, саме з цього врешті й почалась панічна втеча. Люди безладно кинулись у туман.

— Гей! — заревів Браун. Я не знаю, чи був він розлючений, наляканий, чи і те й інше вкупі. Його обличчя майже все багряніло. На шиї здулися вени, товсті, наче акумуляторні кабелі. — Гей, люди, схаменіться, так не можна. Негайно поверніться сюди з товаром. Це грабіж!

Натовп сунув далі, але дехто все ж покидав свої покупки. Хтось сміявся і радів, але таких було мало. Вони зникли в тумані, і ніхто з нас, з-поміж тих, що залишились, більше їх не бачив. Крізь відчинені двері всередину проникав слабкий їдкий запах. Там зчинилась тиснява.

Почалась штовханина. У мене розболілись плечі від того, що я тримав Біллі. Він був величенький хлопчик; Стефф іноді називала його своїм маленьким телятком.

Нортон почав відходити, обличчя в нього було заклопотане й спантеличене. Він рушив до дверей.

Я пересадив Біллі на другу руку, щоб встигнути схопити Нортона за плече, поки він не зник у натовпі.

— Ні, хлопче, не варто, — сказав я.

Він обернувся.

— Що?

— Краще зачекаймо й подивимось.

— На що подивимось?

— Не знаю, — відповів я.

— Ти ж не вважаєш... — почав він, і нараз із туману долинув крик.

Нортон замовк. Щільна тиснява на виході послабилася, а потім натовп кинувся назад. Збуджені розмови, крики й вигуки стихли. Обличчя людей біля дверей раптом стали пласкими, блідими і якимись двовимірними.

Крик тривав, не вмовкаючи, змагаючись із пожежною сиреною. Не вірилось, щоб пара людських легенів могла вмістити стільки повітря, щоби спромогтися на такий крик.

— О Боже! — пробурмотів Нортон і провів пальцями обох рук по волоссю.

Крик раптово урвався. Він не стих, а саме урвався. На вулицю вийшов ще один чоловік, кремезний хлопець у чиносах. Гадаю, він зібрався рятувати того, хто кричав. Якусь мить його було видно крізь скло і туман, ніби крізь немиту склянку з-під молока.

Потім (і, наскільки я розумію, я єдиний це бачив) щось позаду нього почало рухатись — сіра тінь на білому тлі. І мені здалося, що той чоловік у чиносах не вбіг у туман, а його було нагло втягнуто в нього таким грубим ривком, аж руки йому сіпнулися догори, немов були чужі.

На мить у залі запала мертва тиша.

Раптом надворі засяяло ціле сузір’я місяців. То увімкнулися натрієві ліхтарі на парковці, живлення до яких, напевно, йшло від підземних електричних кабелів.

— Не виходьте туди, — каркнула місіс Кармоді. — Виходити туди — смерть!

І несподівано не знайшлось нікого, хто б їй заперечив чи засміявся.

Ззовні почувся ще один крик, приглушений і досить далекий. Біллі знову притиснувся до мене.

— Девіде, що відбувається? — запитав Оллі Вікс. Він покинув свій пост. На його круглому, гладкому обличчі виступили великі краплі поту. — Що це?

— Та якби ж я в біса знав, — відповів я.

Вигляд у нього був дуже переляканий. Оллі парубкував, жив у гарненькому будиночку біля озера Гайленд, полюбляв випити в барі на горі Плезант. На пухкому мізинці лівої руки він носив перстень із сапфіром у формі зірки. В лютому минулого року він виграв у державну лотерею, тож перстень купив на свій виграш. Мені завжди здавалося, що Оллі трохи боявся дівчат.

— Мені це не подобається, — сказав він.

— Ні, Біллі, я мушу поставити тебе на підлогу. Я триматиму тебе за руку, добре? Бо в мене вже плечі болять.

— Мамуся, — прошепотів він.

— З нею все гаразд, — сказав я йому, бо треба ж було щось сказати.

Повз нас пройшов старий дідуган, власник крамниці секондгенду біля ресторану «Джонс», закутаний у старий светр із назвою університету, який він носив цілий рік. Він голосно сказав:

— Це одна з тих отруйних хмар. Заводи в Румфорді й Саут-Перісі. Хімікати. — Із цими словами він попрямував до четвертого проходу, повз ліки та туалетний папір.

— Тікати треба звідси, Девіде, — сказав Нортон, утім, без жодного переконання. — Що скажеш, якщо ми...

Раптом добряче гупнуло. Дивний, підступний удар, який я відчув переважно ногами, ніби вся будівля раптом підскочила футів на три й гепнула назад. Кілька людей скрикнули від страху й несподіванки. Почувся музикальний передзвін пляшок, що падали з полиць і розбивалися об кахельну підлогу. Шматок скла, схожий на клиноподібний шматок пирога, випав із однієї секції широчезної вітрини, і я побачив, що дерев’яні рами, які утримували важкі шматки скла, подекуди прогнулися і порозколювалися.

Вереск пожежної сирени раптово урвався.

Тиша, що запала після цього, була напруженою мовчанкою людей, які чекали чогось іще, чогось страшнішого. Я був шокований і заціпенів од жаху, а мої думки якимось дивним чином поринули в минуле. Коли Бріджтон ще був лише жменькою будиночків довкола перехрестя, батько часто брав мене з собою, і поки він стояв біля прилавка, розмовляючи, я дивився крізь скло вітрини на льодяники за пенні й жуйки за два центи. Стояла січнева відлига. Ані звуку, крім крапель талої води, що стікала з оцинкованих бляшаних жолобів у дощові бочки по обидва боки магазину. А я все роздивлявся «зубодробарки», «крапельки» й «вертульки» на паличках.

У світлі містичних жовтих куль над головою цілі батальйони дохлих з минулого літа мух відкидають моторошні, видовжені тіні. Маленький хлопчик на ім’я Девід Дрейтон стоїть поряд зі своїм батьком, відомим художником Ендрю Дрейтоном, чия картина «Крістіна на самоті» висить у Білому домі. Маленький хлопчик на ім’я Девід Дрейтон дивиться на цукерки й картки Деві Крокетта від жувальної гумки й невиразно відчуває потребу попісяти. А надворі клубочиться давучкий жовтий туман січневої відлиги.

Спогади відходили, але дуже повільно.

— Люди! — гаркнув Нортон. — Люди, слухайте всі мене!

Усі заозиралися. Нортон підняв обидві руки, розчепіривши пальці, достоту як політичний кандидат, що приймає похвальбу.

— Виходити на вулицю може бути небезпечно! — проревів Нортон.

— Чому це? — верескнула якась жінка у відповідь. — У мене діти самі вдома! Мені треба бігти до дітей!

— На вулиці — смерть! — спритно підпряглась місіс Кармоді.

Вона стояла біля двадцятип’ятифунтових мішків із добривами, складених біля вітрини, і її обличчя, здавалося якимсь припухлим, ніби його роздимало.

Зненацька якийсь підліток штурхонув її, і вона, здивовано рохнувши, брьохнулась на мішки.

— Чи тобі не заціпить, стара відьмо? Скільки можна верзти цю маячню!

— Будь ласка! — репетував Нортон. — Давайте почекаємо кілька хвилин, туман розійдеться, і ми побачимо...

Це спричинило гомін суперечливих вигуків.

— Він правий, — підтримав я, намагаючись перекричати галас. — Давайте просто спробуємо зберігати спокій.

— Я гадаю, це був землетрус, — озвався чоловік в окулярах. У нього був м’який голос. В одній руці він стискав упаковку гамбургерів і пакет булочок, другою тримав за руку маленьку дівчинку, можливо, на рік молодшу за Біллі. — Я справді гадаю, що це був землетрус.

— У Нейплзі теж був землетрус чотири роки тому, — і собі вставив якийсь товстун із місцевих мешканців.

— Це було в Каско, — одразу ж заперечила його дружина. Вона говорила безапеляційним тоном досвідченої суперечниці.

— У Нейплзі, — наполіг товстун із місцевих, але вже з меншою впевненістю.

— В Каско, — твердо сказала його дружина, і він здався.

Десь із запізнілим брязкотом упала бляшанка, яку ударом, землетрусом чи хтозна-чим підсунуло на самий край полиці.

Біллі розплакався.

— Я хочу додому! Я хочу до МАМИ!

— Ти не міг би заткнути цього хлопця? — запитав Бад Браун. Його очі швидко, але безцільно перебігали з місця на місце.

— А в зуби не хочеш, базікало? — запитав я його.

— Облиш, Дейве, це не допоможе, — розгублено відповів Нортон.

— Вибачте, — сказала жінка, та, що кричала раніше. — Вибачте, але я не можу тут залишатися. Мені треба додому, до дітей.

Вона дивилася на нас, білява жінка з утомленим, гарним обличчям.

— Ванда доглядає маленького Віктора, розумієте? Ванді лише вісім, і трапляється, що вона забуває... забуває, що повинна... ну, наглядати за ним, розумієте? А малий Віктор... він любить вмикати конфорки на плиті, щоб побачити, як загоряється маленький червоний вогник... йому подобається це світло... й іноді він висмикує штепселі з розеток... малий Віктор... і Ванді набридає... наглядати за ним через деякий час... їй лише вісім... — Вона замовкла і просто дивилась на нас. Уявляю, що ми, мабуть, здавались їй в ту мить рядами безжальних очей, не людей, а самих лише очей.

— Невже ніхто мені не допоможе? — закричала вона. Губи в неї затремтіли. — Невже... невже ніхто з вас не проведе жінку додому?

Ніхто не відповів. Люди переминалися, іноді човгаючи ногами. Вона переводила погляд своїх страдницьких очей з обличчя на обличчя. Товстун нерішуче зробив пів кроку вперед, але його дружина одним швидким ривком смикнула його назад, її рука ляснула по його зап’ястку, як наручник.

— Ви? — запитала білява жінка в Оллі.

Він похитав головою.

— Ви? — звернулась вона до Бада.

Той поклав руку на калькулятор «Тексас Інструменте», що лежав на прилавку, і промовчав.

— Ви? — запитала вона у Нортона, і Нортон почав говорити щось своїм вишколеним адвокатським голосом, щось про те, що не можна ж отак зопалу, і... і вона відмахнулась від нього, а Нортон просто осікся.

— Ви? — запитала вона мене, і я знову підняв Біллі на руки й тримав його, як щит, щоб відгородитися від її жахливого страдницького обличчя.

— Сподіваюся, ви всі згниєте в пеклі, — сказала вона.

Вона не вигукнула цього, а промовила смертельно втомленим голосом. Потім підійшла до дверей і потягнула їх обома руками.

Я хотів їй щось сказати, повернути її, але в роті в мене все пересохло.

— Е-е, пані, послухайте, — почав підліток, який накричав на місіс Кармоді, і схопив її за руку. Вона подивилася вниз на його руку, і він відпустив її з присоромленим виразом обличчя. Вона вислизнула в туман. Ми дивилися, як вона йде, і ніхто не промовив навіть слова. Ми дивилися, як туман оповиває її і робить безплотною, вже не людиною, а олівцевим начерком людини, зробленим на найбілішому в світі папері, і ніхто не зронив ні словечка. На якусь мить це було схоже на літери знаку «ТРИМАЙТЕСЯ ПРАВОРУЧ», що ніби плавали у просторі; її руки, ноги й біляве волосся зникли, мріла лише туманна пляма її червоної літньої сукні, що ніби танцювала в білому безмежжі. Потім її сукня теж зникла, і ніхто не зронив ні словечка.





IV. Склад. Проблема з генералом.

що сталося з пакувальником




Біллі почав вередувати, здійняв істерику, плакав за мамою і кричав крізь сльози хрипким, вимогливим голосом, вмить регресувавши до дворічного віку. Над верхньою губою в нього повисли шмарклі. Я повів його геть по одному із середніх проходів, обіймаючи за плечі й намагаючись заспокоїти.

Я відвів його вглиб до довгого білого холодильника з м’ясом, що тягнувся вздовж усієї задньої стіни магазину. Там усе ще порався містер Маквей, м’ясник. Ми кивнули один одному — найкраще, що ми могли зробити за тих обставин.

Я сів на підлогу, посадив Біллі собі на коліна, пригорнув його обличчям до себе і, колихаючи, говорив із ним. Я розповідав йому всю ту брехню, яку батьки тримають у запасі для поганих ситуацій, ту, яка звучить так до біса правдоподібно для дитини, і я промовляв її абсолютно переконливо.

— Це не звичайний туман, — сказав Біллі. Він підняв на мене повні сліз очі, під якими залягли темні кола. — Правда ж, тату?

— Так, гадаю, це не звичайний туман. — Про це я не хотів брехати.

Діти борються з шоком не так, як це роблять дорослі; вони змиряються з ним, можливо, тому, що діти перебувають у напівперманентному стані шоку років до тринадцяти. Біллі задрімав. Я тримав його, боячись, що він знову прокинеться, але його дрімота переросла в глибокий сон. Можливо, він не спав частину минулої ночі, коли ми вперше, відколи Біллі був немовлям, лягли спати втрьох у ліжку. А може, — і я відчув, як при цій думці крізь мене промчав маленький холодний вихор, — може, він передчував наближення чогось гіршого.

Переконавшись, що він міцно спить, я поклав його на підлогу й пішов шукати, чим би його вкрити. Більшість людей все ще стояли попереду, вдивляючись у густу ковдру туману. Нортон зібрав невеликий натовп слухачів і щось виголошував, принаймні намагався. Бад Браун непорушно стояв на своєму посту, але Оллі Вікс свій покинув.

У проходах, наче привиди, блукали поодинокі люди з приголомшеним від шоку виглядом. Я зайшов на склад через великі двостулкові двері між холодильником з м’ясом і охолоджувачем для пива.

За фанерною перегородкою рівномірно ревів генератор, але щось було не так. Відчувався надто сильний запах дизельних відпрацьованих газів. Я підійшов до перегородки, затамовуючи подих, а тоді розстебнув сорочку і задер її, затуляючи нею рот і ніс.

Склад був довгий і вузький, слабко освітлений двома комплектами аварійних ліхтарів. Всюди громадились коробки: з одного боку — з відбілювачем; в кінці перегородки — ящики з безалкогольними напоями; ще далі — складені штабелями коробки з пачками макаронів «Біфароні» й упаковками кетчупу. Одна картонна коробка перекинулась, і з неї витікало щось червоне, так ніби вона стікала кров’ю.

Я відкрив засувку на дверцятах генераторного відсіку й зайшов усередину. Машина ледве проглядалась, оповита ворухкими маслянистими хмарами синього диму. Вихлопна труба виходила назовні через отвір у стіні, тож, мабуть, щось заблокувало зовнішній кінець труби. На генераторі був простий вимикач, і я натиснув на нього. Генератор захарчав, форкнув, закашлявся і затих, видавши наостанок усе тихішу серію чахкаючих звуків, які нагадали мені вперту бензопилу Нортона.

Аварійне світло згасло, і я опинився в темряві. Я моментально злякався і дезорієнтувався. Моє дихання було схоже на слабкий вітерець, що шелестить у соломі. Я вдарився носом об хиткі фанерні двері, які вели з відсіку, і серце в мене тьохнуло. У двостулкових дверях були вікна, але їх чомусь зафарбували чорною фарбою, тож темрява була майже цілковитою. Я збився з курсу й наткнувся на стос коробок з відбілювачем. Вони перекинулись і попадали. Одна з них пролетіла досить близько біля мого обличчя, я сіпнувсь назад і перечепився через іншу коробку, яка впала позаду мене. Я гепнувся на підлогу й ударився головою так сильно, що побачив у темряві яскраві зірки. Гарне видовище.

Я лежав там, проклинаючи себе й потираючи голову, вмовляючи себе заспокоїтись, просто підвестися й забратися звідси, повернутися до Біллі, запевняючи себе, що нема тут нічого м’якого й слизького, яке ось-ось ВХОПИТЬ мене за ногу, чи заповзе мені в руку, якою я намацував собі шлях. Я благав себе не втрачати контроль над собою, інакше закінчиться тим, що я запанікую, почну тут сахатися й метатися, перекидаючи всі оті бебехи й створюючи для себе безкінечну вервицю перешкод.

Я обережно підвівся, видивляючись тоненьку рисочку світла між двостулковими дверима. Знайшовши її — ледь помітний, але такий реальний просвіт у цій пекельній пітьмі, — я рушив туди, та раптом зупинився.

Почувся якийсь звук. М’який ковзкий звук. Він урвався, а потім знову з’явився з маленького непомітного поштовху. Усе всередині мене обірвалось, і я якимсь незбагненним чином скотився до стану чотирирічної дитини. Цей звук долинав не з магазину. Він долинав з-за моєї спини. Ззовні. Звідти, де був туман. Щось шаруділо, ковзало й шкрябало по шлакоблоках. І, можливо, шукало шлях усередину.

А може, воно вже було всередині й шукало мене. Можливо, за мить я відчую, як те, що видавало цей звук, поповзе по моєму черевику. Або схопить мене за шию.

Знову цей звук. Я був упевнений, що він іде ззовні. Але від цього легше не стало. Я наказав ногам іти, але вони не послухались. Потім шум змінився. Щось зашкреблось у темряві, моє серце підскочило в грудях, і я кинувся на ту тонку вертикальну лінію світла. Я штурхонув двері випростаною рукою й увірвався в зал магазину.

Просто за двостулковими дверима стояли троє чи четверо людей — серед них був Оллі Вікс, — і всі вони перелякано сахнулися назад. Оллі схопився за груди.

— Девіде! — промовив він здавленим голосом. — Господи Боже, ти хочеш забрати в мене десять років жит... — Він побачив моє обличчя. — Що з тобою?

— Ти це чув? — запитав я. Мій голос видався мені дивним — високим і писклявим. — Хто-небудь із вас чув це?

Звісно, нічого вони не чули. Вони підійшли, щоб подивитися, чому вимкнувся генератор. Коли Оллі розповідав мені про це, до нас підбіг хлопчина-пакувальник із цілим оберемком ліхтариків на батарейках. Він із цікавістю подивився на Оллі, а потім перевів погляд на мене.

— Я вимкнув генератор, — сказав я і пояснив, чому.

— А що ви чули? — запитав один із тих чоловіків. Він працював у міському дорожньому управлінні, його звали Джим якийсь там.

— Не знаю. Якесь шкарябання. Ніби щось ковзає. Не хотілося б його знову почути.

— Нерви, — сказав інший чоловік поряд із Оллі.

Ні. Це були не нерви.

— Ви чули це до того, як вимкнулось світло?

— Ні, тільки після того. Але... — Яке там «але»! Я бачив, як вони дивились на мене. Вони не хотіли більше жодних поганих новин, нічого, що могло б налякати чи приголомшити. Всього цього й так було достатньо. Тільки з обличчя Оллі було видно, що він мені начебто вірив.

— Ходімо знову його ввімкнемо, — запропонував пакувальник, роздаючи ліхтарики.

Оллі з сумнівом узяв свій. Пакувальник запропонував і мені один, змірявши мене трохи презирливим поглядом. Йому було років вісімнадцять. Після хвилинних роздумів я взяв той ліхтарик. Мені таки треба було чимось укрити Біллі.

Оллі відчинив двері й заблокував їх, впустивши трохи світла всередину складського приміщення, де навколо напіввідчинених дверей у фанерній перегородці валялися розкидані коробки з відбілювачем.

Хлопець на ім’я Джим принюхався і сказав:

— Не зле смердить. Гадаю, ви правильно зробили, що вимкнули його.

Промені ліхтариків коливалися і танцювали на коробках з консервами, туалетним папером, собачим кормом. Промені туманіли в клубах диму, які заблокована витяжка повертала назад у складське приміщення. Пакувальник посвітив ліхтариком на широкі завантажувальні двері праворуч.

Двоє чоловіків і Оллі зайшли в генераторний відсік, їхні ліхтарики тривожно блимали туди-сюди, нагадуючи мені щось із пригодницьких історій для хлопчиків — а мені доводилось ілюструвати серію таких історій, ще навчаючись у коледжі. Пірати, що ховають своє криваве золото опівночі, або ж божевільний лікар з асистентом, що викрадають тіло. Тіні, викривлені й жаскі від хистких, перехрещених променів, гарцювали по стінах. Генератор нерівномірно полускував, охолоджуючись.

Пакувальник рушив до завантажувальних дверей, присвічуючи собі ліхтариком.

— Я б туди не виходив, — сказав я.

— Та я знаю, знаю, що ви б не виходили.

— Спробуй зараз, Оллі, — сказав один із чоловіків.

Генератор захарчав, а потім заревів.

— Господи! Вимкни його! Чорт забирай, ну й смердота!

Генератор знову затих.

Пакувальник повернувся від завантажувальних дверей якраз тоді, коли ті троє вийшли з відсіку.

— Таки й справді щось забило вихлопну трубу, — сказав один із чоловіків.

— Знаєте, ідо? — сказав хлопчина-пакувальник. Його очі блищали у світлі ліхтариків, а на обличчі сяяв такий собі шибайголовний вираз, який я так часто зображував на фронтисписах своїх пригодницьких книжок для хлопчиків. — Ви його запустіть на деякий час, щоб я зміг підняти завантажувальні двері там іззаду. Я оббіжу навколо й приберу те, що там заважає.

— Норме, я не думаю, що це дуже гарна ідея, — із сумнівом промовив Оллі.

— Це двері з електроповодом? — запитав той, кого звали Джим.

— Авжеж, — відповів Оллі. — Але навряд чи це було б розумно...

— Нічого страшного, — сказав інший хлопець. Він зсунув бейсболку на потилицю. — Я впораюсь.

— Ні, ви не розумієте, — знову почав Оллі. — Я справді не думаю, що хтось повинен...

— Не хвилюйся, — поблажливо сказав той Оллі, не дослухавши.

Норм, хлопчина-пакувальник, обурився.

— Послухайте, це була моя ідея, — сказав він.

І вони враз завелися сперечатись про те, хто це робитиме, а не про те, чи варто це робити взагалі.

Хоча, звісно, ніхто ж із них не чув того огидного ковзаючого звуку.

— Припиніть! — голосно сказав я.

Вони озирнулись на мене.

— Схоже, ви не розумієте, або вперто намагаєтеся не розуміти, що це не звичайний туман. У магазин так ніхто й не зайшов відтоді, як він з’явився. Якщо ви відчините ті двері, і сюди щось заповзе...

— Щось — це що, наприклад? — запитав Норм з бездоганним презирством вісімнадцятирічного мачо.

— Щось, що видавало звук, який я чув.

— Містере Дрейтон, — сказав Джим, — вибачте, але я не впевнений, що ви щось чули. Я знаю, що ви — авторитетний художник зі зв’язками у Нью-Йорку й Голлівуді й усе таке, але, як на мене, це нічим не відрізняє вас від інших. Я так розумію, що ви опинилися тут у темряві, і, можливо, просто... трохи наполохались.

— Може, й так, — сказав я. — Та, можливо, якщо тобі так кортить погарцювати надворі, то краще б ти для початку збігав би й подивився, чи щасливо та жінка дісталася додому до своїх дітей. — Його дурна зарозумілість — і його приятеля, і Норма, хлопчини-пакувальника — бісила мене й водночас лякала. В їхніх очах блискав такий вогник, як ото буває в деяких чоловіків, коли вони стріляють щурів на міському звалищі.

— Гей, — озвався приятель Джима. — Якщо комусь із нас знадобиться твоя порада, ми до тебе звернемось.

Оллі нерішуче сказав:

— Знаєте, генератор насправді не настільки вже й потрібен. Продукти в холодильних камерах можуть зберігатися дванадцять годин або й більше абсолютно без...

— Гаразд, хлопче, твоя черга, — різко сказав Джим. — Я заведу мотор, а ти трохи піднімеш двері, щоб тут знову не надиміло. Ми з Майроном будемо стояти біля вихлопної труби. Крикни, коли там буде чисто.

— Добре, — сказав Норм і збуджено побіг геть.

— Це божевілля, — сказав я. — Ти відпустив ту жінку саму...

— Щось я не помітив, щоб ти із штанів вистрибував, так біг її супроводжувати, — сказав Майрон, приятель Джима. З-під його комірця пробивався тьмяний, цегляного кольору рум’янець.

— ...але ти дозволиш цьому хлопцеві ризикувати життям через генератор, який навіть не потрібен?

— Чому б тобі просто не заткнутися! — крикнув Норм.

— Послухайте, містере Дрейтон, — промовив Джим із холодною усмішечкою. — Ось що я вам скажу: якщо вам ще є що сказати, то краще порахуйте свої зуби, бо я втомився слухати вашу дрисню.

Оллі подивився на мене, явно переляканий. Я знизав плечима. Вони були божевільні, ось і все. Вони тимчасово втратили почуття міри. Там, у залі, вони були розгублені й спантеличені. А тут була суто механічна проблема: несправний генератор. Цю проблему можна було вирішити. Вирішення проблеми давало їм можливість почуватися не такими розгубленими й безпорадними. Тому вони будуть її розв’язувати.

Джим і його приятель Майрон вирішили, що поставили мене на місце, і повернулись в генераторний відсік.

— Готовий, Норме? — запитав Джим.

Норм кивнув, а потім зрозумів, що ніхто не побачив його кивка.

— Так, — сказав він.

— Норме, — сказав я, — не будь дурнем.

— Це помилка, — додав Оллі.

Він подивився на нас, і раптом його обличчя зробилося набагато молодшим за обличчя вісімнадцятилітнього юнака. Це було обличчя хлопчика. Його борлак конвульсивно сіпався, і я побачив, що він позеленів од страху. Він відкрив рота, щоб щось сказати — очевидно, відмовитись, — аж тут генератор знову заревів, і коли він загурчав рівно, Норм натиснув на кнопку праворуч від дверей, і вони зі скреготом поповзли вгору на своїх подвійних сталевих напрямних. Аварійне світло знову увімкнулося, коли запрацював генератор. Тепер воно пригасло, бо двигун, що піднімав двері, забирав частину енергії.

Тіні позадкували й розтанули. Складське приміщення почало наповнюватися м’яким білим світлом, нагадуючи похмуре зимове надвечір’я. Я знову відчув той дивний, їдкий запах.

Завантажувальні двері піднялися на два фути, потім на чотири. За ними я побачив квадратну бетонну платформу, обведену по краях жовтою смугою, яка вже за три фути зникала в неймовірно густому тумані.

— Гальмуй! — крикнув Норм.

Вусики туману, білі й тонкі, як мереживо, вихорилися і впливали всередину. Повітря було холодне. 3 самого ранку було досить прохолодно, особливо після давучкої спеки останніх трьох тижнів, але то була літня прохолода. А зараз було просто холодно. Наче в березні. Я затремтів, і раптом подумав про Стефф.

Генератор заглушився. Джим вийшов із відсіку саме тоді, коли Норм пригнувся і пірнув у прозір під дверима. Він побачив це. І я. І Оллі.

Над дальнім краєм бетонної вантажної платформи вигулькнув мацак й умить схопив Норма за литку. В мене відвисла щелепа. В Оллі від здивування аж у горлі кавкнуло. Мацак завбільшки як вуж був завтовшки з фут у тому місці, де обвивав гомілку Норма, потовщуючись до чотирьох-п’яти футів там, де зникав в тумані. Зверху він був сірий, з переходом до тілесно-рожевого на внутрішньому боці, де містилися ряди сисалець. Вони ворушилися і кривилися, наче сотні маленьких зморшкуватих ротів.

Норм глянув униз і побачив, що його тримає. Очі в нього вирячились.

— Заберіть це від мене! Гей, зніміть це з мене! Господи Ісусе, скиньте з мене цю гидоту!

— О Боже! — занив Джим.

Норм схопився за нижній край завантажувальних дверей і втягнув себе всередину. Мацак випнувся, ніби напружена рука, і сіпнув Норма назад до гофрованих сталевих дверей — він ударився об них головою. Мацак напружився сильніше, і ноги та тулуб Норма почали вислизати назовні. Нижній край завантажувальних дверей підчепив і висмикнув сорочку з його штанів. Він дико рвонувся і втягнув себе назад, як людина, що підтягується на перекладині.

— Допоможіть мені, — благав він, ридаючи. — Допоможіть мені, хлопці, будь ласка, прошу вас.

— Ісус, Марія і Йосип, — промовив Майрон. Він саме вийшов з генераторного відсіку, щоб подивитись, що відбувається.

Я був найближче, схопив Норма за пояс і смикнув щосили, гойднувшись на п’ятах. На якусь мить ми подались назад, але тільки на мить. Це було схоже на розтягування гумової стрічки або витягування іриски. Мацак піддався, але аж ніяк не послабив свого основного хвату. Потім із туману до нас випливли ще три мацаки. Один із них обвився навколо червоного фірмового фартуха Норма й зірвав його. Він зник у тумані, затиснувши червону шматину, і я раптом згадав, що казала моя мати, коли ми з братом випрошували щось, чого вона не хотіла нам давати — цукерку, комікс, якусь іграшку. «Воно вам потрібне, як курці прапор», — казала вона. Я згадав про це, побачивши, як той мацак розмахував у тумані червоним фартухом Норма, і розсміявся. Я сміявся, хоча мій сміх і крики Норма звучали приблизно однаково. Можливо, крім мене, ніхто й не зрозумів, що я сміявся.

Інші два мацаки якусь мить безцільно ковзали туди-сюди по вантажній платформі, видаючи ті самі низькі скреготливі звуки, які я вже чув раніше. Потім один з них ляснув об ліве стегно Норма й ковзнув по ньому. Я відчув, як він торкнувся моєї руки. Він був теплим, пульсуючим і гладким. Гадаю, що якби він схопив мене тими смоктальцями, я б тільки захурчав у той туман. Але він мене не зачепив. Він вчепився у Норма. А третій мацак обвив кільцями його другу щиколотку.

Тепер його тягло від мене.

— Допоможіть! — заволав я. — Оллі! Хто-небудь! Допоможіть мені!

Але вони не кинулись до мене. Я не знаю, що вони там робили, але вони не прийшли мені на допомогу.

Я подивився вниз і побачив мацаки навколо талії Норма, які впивалися в його шкіру. Смоктальця жерли його там, де його сорочка вилізла зі штанів. Кров, така ж червона, як зірваний з нього фартух, почала точитися з довгої рани, прогризеної пульсуючим мацаком.

Я вдарився головою об нижній край частково піднятих дверей.

Ноги Норма знову опинилися назовні. Один із його мокасинів злетів із ноги. З туману виринув новий мацак, міцно обхопив кінчиком черевик і зник разом із ним. Норм мертвим хватом вчепився в нижній край дверей. Пальці в нього побіліли. Він знесилів і більше не кричав. Його голова хилиталась вперед-назад у нескінченному жесті заперечення, а довге чорне волосся дико метлялося.

Я глянув через його плече й побачив, що до нас наближаються іще мацаки, десятки мацаків, цілий ліс мацаків. Більшість із них були маленькі, але кілька були велетенськими, такими ж товстими, як поросле мохом дерево, що лежало впоперек нашої під’їзної дороги того ранку. Великі мали карамельно-рожеві сисальця, які здавалися завбільшки як покришки каналізаційних люків. Один із цих великих гепнувся об бетонну вантажну платформу з гучним і розкотистим звуком «тррррррап!» і повільно поповз до нас, наче здоровенний сліпий дощовий черв’як. Я зробив один гігантський ривок, і мацак, що тримав праву литку Норма, трохи зісковзнув. Але не більше. Проте перед тим, як він відновив свій хват, я побачив, що ця істота вгризається в нього.

Один із мацаків легко тернув по моїй щоці, а потім завібрував, повиснувши в повітрі, немов замислившись. Тоді я подумав про Біллі. Біллі спав у залі біля довгого білого холодильника з м’ясом містера Маквея. Я прийшов сюди, щоби знайти щось, чим можна було б його вкрити. Якби одна з тих тварюк схопила мене, нікому було би доглянути за ним, окрім хіба що Нортона.

Тож я відпустив Норма і впав на коліна, спершись на руки.

Я був наполовину всередині, наполовину зовні, прямо під піднятими дверима. Зліва від мене проплив мацак, який, здавалось, пересувався на сисальцях. Він надибав Нормове плече, завмер на секунду, а потім ковзнув навколо нього витками.

Тепер це нагадувало мрію божевільного заклинача змій. Мацаки тривожно звивалися над Нормом тісним колом... і підбиралися вже до мене. Я незграбним стрибком заскочив назад, упав на плече й відкотився. Джим, Оллі й Майрон все ще були там. Вони стояли, наче воскові фігури в музеї мадам Тюссо, з блідими обличчями і блискучими очима. Джим і Майрон завмерли біля дверей до генераторного відсіку.

— Вмикайте генератор! — заверещав я до них.

Жоден із них не поворухнувся. Немов одурманені чи загіпнотизовані, вони прикипіли очима до тієї щілини під дверима.

Я пошпортався по підлозі, вхопив перше, що потрапило під руку — коробку відбілювача «Сніжок» — і жбурнув її в Джима. Вона влучила йому в живіт, трохи вище пряжки ременя. Він застогнав і вхопився за вдарене місце. В його очах з’явилась якась подоба притомності.

— Вмикай цей чортів генератор! — заволав я з такою силою, аж у мене заболіло горло.

Він не ворухнувся, натомість почав виправдовуватися, мабуть, вирішивши, що поки Норма живцем зжирає якась жахлива тварюка з туману, саме час з’ясовувати, хто в цьому винний.

— Я не хотів, — скиглив він. — Я ж не знав, звідки мені, в біса, було знати? Ти сказав, що щось чув, але я не зрозумів, що ти мав на увазі, тобі слід було краще пояснити, що ти мав на увазі. Я подумав, не знаю, може, пташка якась, чи ще щось...

Тоді опам’ятався Оллі і, спохопившись, відштовхнув його пухлим плечем і ввірвався до генераторної. Джим перечепився об одну з коробок з відбілювачем і впав, як і я тоді, в темряві.

— Я не хотів, — повторив він.

Його руде волосся впало йому на чоло. Щоки побіліли, як сир. Очі були нажахані, немов у переляканої дитини. Через кілька секунд генератор кашлянув і заторохтів.

Я повернувся до завантажувальних дверей. Норма вже майже не було видно, але він уперто тримався однією рукою. Його тіло кишіло мацаками, кров стікала на бетон краплями завбільшки як десятицентовик, голова теліпалася туди-сюди, а очі, втуплені в туман, вилазили з орбіт від жаху.

Всередину, звиваючись, заповзало все більше й більше нових мацаків. Біля кнопки, яка задіювала дверний механізм, їх кишіло стільки, що страшно було навіть подумати про те, щоб наблизитись до неї. Один із них обвив півлітрову пляшку «Пепсі» й потягнув її геть. Ще один обхопив картонну коробку і стиснув її. Картон розірвався, і рулони туалетного паперу «Делсі», загорнуті в целофан, бризнули навсебіч і розкотилися по підлозі. Мацаки жадібно похапали їх.

Один з великих мацаків прослизнув далі всередину. Його кінчик піднявся над підлогою, немов принюхувався, а потім посунув на Майрона. Той незграбно відскочив, шалено обертаючи очима, і з його в’ялих губів вирвався несамовитий вереск.

Я озирнувся в пошуках чогось достатньо довгого, щоб дотягнутися до кнопки «ЗАЧИНИТИ» на стіні над ненаситними мацаками. Побачивши мітлу, притулену до штабеля пивних ящиків, я схопив її.

Рука Норма ослабла й зірвалась. Він упав на бетонну вантажну платформу й гарячково шкрябав по ній єдиною вільною рукою, щоб за щось ухопитися. Наші погляди на мить зустрілися. Його очі дико палали, але було видно, що він розуміє, що з ним відбувається і що на нього чекає. Потім його сіпнуло й потягло в туман, підкидаючи й перекочуючи. Почувся ще один його придушений крик, і Норм зник.

Я натиснув кінцем держака мітли на кнопку, і мотор завищав. Двері поповзли вниз. Спершу вони торкнулися найтовстішого мацака, того, що зацікавився Майроном. Двері притиснули його шкіру, чи що то було, а потім протяли її. Звідти почав чвиркати чорний слиз. Мацак шалено корчився, шмагаючи бетонну підлогу складу, ніби якийсь мерзенний пастуший батіг, а потім наче сплющився. За мить він зник. Решта почали відступати.

Один із них вчепився у п’ятифунтовий пакет із собачим кормом «Ґейнс» і не відпускав його. Двері, опускаючись, розтяли його навпіл і, грюкнувши, зайшли в паз. Відтятий шматок мацака конвульсивно стиснувся, розірвавши пакет і розкидавши навколо коричневі шматочки собачого корму. Потім він почав борсатись і битися об підлогу, як рибина, викинута на берег, скручуючись і розкручуючись, але дедалі повільніше, поки не завмер на підлозі. Я штовхнув його кінчиком мітли. Шматок мацака, футів у три завдовжки, на мить хижо вчепився в нього, потім обм’як і знову впав серед безладної купи туалетного паперу, собачого корму й коробок з-під відбілювача.

Чутно було тільки, як реве генератор і плаче Оллі у фанерному відсіку. Я бачив, як він сидить там на табуретці, затуливши долонями обличчя.

Потім я почув ще один звук. М’який, ковзкий звук, який я чув у темряві. Тільки тепер звук був удесятеро гучніший. Це було шурхотіння щупалець, що звивалися по той бік завантажувальних дверей, намагаючись знайти шлях усередину.

Майрон зробив кілька кроків до мене.

— Послухай, — сказав він. — Ти повинен зрозуміти...

Я з розмаху зацідив кулаком йому в обличчя. З несподіванки він навіть не спробував захищатися. Кулак поцілив йому трохи нижче носа і розчавив верхню губу об зуби. Кров ринула йому в рот.

— Ти його вбив! — закричав я. — Ти добре все бачив? Ти добре роздивився, що ти накоїв?

Я почав гамселити його, завдаючи диких ударів правою і лівою, але не прицільно, як мене вчили на заняттях з боксу в коледжі, а просто луплячи навмання. Він позадкував, відмахнувшись від кількох ударів, а інші приймав із якимсь заціпенінням, спричиненим, можливо, відчуттям провини чи каяттям. Це мене ще більше розлютило. Я розквасив йому носа. Підбив око — скоро синець почорніє і матиме просто чудовий вигляд. Потім врізав по підборіддю. Після цього його очі стали каламутними й осклілими.

— Послухай, — повторював він, — послухай, ну, послухай, — і тоді я врізав йому під дих. Він різко хекнув і перестав товкмачити своє «послухай, послухай». Не знаю, скільки б я ще його дубасив, але хтось схопив мене за руки. Я вирвався і розвернувся, сподіваючись, що то був Джим. Йому я теж хотів натовкти пику.

Але це був не Джим. Це був Оллі, його кругле обличчя було мертвотно-блідим, тільки навколо очей, які все ще блищали від сліз, темніли кола.

— Не треба, Девіде, — сказав він. — Не бий його більше. Це нічого не змінить.

Джим стояв збоку з розгубленим обличчям. Я копнув у нього коробку з чимось. Вона влучила в один з його черевиків «Дінґо» й відскочила вбік.

— Ти і твій приятель — пара тупих гівнюків, — сказав я.

— Облиш, Девіде, — сказав Оллі з нещасним виглядом. — Досить.

— Через вас, двох гівнюків, той хлопець загинув.

Джим дивився на свої черевики «Дінґо». Майрон сидів на підлозі, тримаючись за свій «пивний» живіт. Я важко дихав. Кров шуміла у вухах, мене всього трусило. Я сів на кілька картонних коробок, опустив голову між колінами й міцно обхопив ноги трохи вище щиколоток. Я сидів так деякий час, не приймаючи волосся з обличчя, відчуваючи, що я або знепритомнію, або мене знудить, або ще щось.

Поступово це відчуття почало минати, і я подивився на Оллі. У напівмороці аварійного освітлення його перстень на мізинці полискував приглушеним вогнем.

— Гаразд, — сказав я пригнічено. — Все.

— Добре, — сказав Оллі. — Треба думати, що робити далі.

На складі знову засмерділо відпрацьованими газами. — Вимкнути генератор, як мінімум.

— Так, забираймося звідси, — сказав Майрон. Його очі звернулися до мене. — Мені шкода хлопця. Але ти маєш зрозуміти...

— Нічого я не маю розуміти. Ти і твій приятель повертайтеся в магазин, але чекайте тут, біля пивного охолоджувача. І нікому жодного слова. Поки що.

Вони пішли доволі охоче, тулячись один до одного, коли проходили крізь двостулкові двері. Оллі вимкнув генератор, і саме тоді, коли світло почало гаснути, я побачив стебнований килимок, накинутий на ящики з порожніми пляшками з-під содової — щось подібне використовують вантажники, щоб підкладати під крихкі речі. Я прихопив його для Біллі.

З генераторного відсіку, човгаючи й спотикаючись, вийшов Оллі. Як і багато огрядних чоловіків, він дихав важко, з присвистом.

— Девіде? — Голос у нього трохи тремтів. — Ти ще тут?

— Я тут, Оллі. Обережно, під ногами повно коробок із відбілювачем.

— Це точно.

Я скеровував його своїм голосом, і секунд за тридцять він виринув із темряви й схопив мене за плече, глибоко й тремтливо зітхнувши.

— Господи, давай забиратися звідси. — Від нього війнуло запахом льодяників «Роледс», які він завжди жував. — Ця темрява... паскудна.

— Атож, — сказав я. — Але зачекай хвилинку, Оллі. Я хотів поговорити з тобою, тільки щоб ті два придурки не почули.

— Дейве, вони ж не примушували Норма. Ти маєш це пам’ятати.

— Норм — хлопчисько, на відміну від них. Та дарма, бо що вже тепер. Ми повинні розповісти їм, Оллі. Людям у магазині.

— Якщо вони запанікують... — В голосі Оллі почувся сумнів.

— Може, запанікують, а може, й ні. Але це змусить їх двічі подумати, перш ніж виходити на вулицю, що більшість з них і хоче зробити. А чому б і ні? У багатьох із них хтось залишився дома. У мене, наприклад. Ми повинні дати їм зрозуміти, чим вони ризикують, якщо підуть туди.

Його рука міцно стискала мою руку.

— Гаразд, — сказав він. — Все так, але я просто продовжую запитувати себе... всі ці мацаки... як у кальмара чи що... Девіде, чиї вони? До кого вони вели, ті мацаки?

— Я не знаю. Але я не хочу, щоби про все це людям розповідали ті двоє. Тоді точно почнеться паніка. Ходімо.

Я озирнувся і за мить-другу знайшов тонку лінію вертикального світла між стулками дверей. Ми рушили вперед, обережно ступаючи, остерігаючись розкиданих коробок. Одна з пухких рук Оллі стискала моє передпліччя. Мені раптом спало на думку, що ми всі погубили свої ліхтарики.

Коли ми підійшли до дверей, Оллі прямо сказав:

— Те, що ми бачили... це неможливо, Девіде. Ти ж це знаєш, правда? Навіть якби сюди під’їхав фургон із Бостонського океан аріуму й вивалив одного з тих гігантських кальмарів, як у фільмі «Двадцять тисяч льє під водою», той кальмар просто би помер. Він би просто помер.

— Так, — сказав я. — Саме так.

— То що ж сталося? Га? Що сталося? Що це за клятий туман?

— Оллі, я не знаю.

Ми вийшли в зал.





V. Суперечка з Нортоном.

Дискусія біля охолоджувача пива. Підтвердження




Джим і його приятель Майрон стояли за дверима, кожен стискав у руці банку «Бадвайзера». Я подивився на Біллі, побачив, що він усе ще спить, і вкрив його знайденим стебнованим килимком. Він трохи ворухнувся, щось пробурмотів і знову заснув. Я глянув на годинник. Була 12:15. Це здавалось абсолютно неможливим; у мене було відчуття, що минуло принаймні п’ять годин відтоді, як я вперше зайшов на склад шукати, чим би його вкрити. Але все це, від початку до кінця, зайняло лише близько тридцяти п’яти хвилин.

Я повернувся туди, де стояв Оллі з Джимом і Майроном. У Оллі теж було пиво і він простяг банку й мені. Я взяв і випив пів банки за один раз, як того ранку, коли рубав дрова. Це мене трохи підбадьорило.

Джим виявився Джимом Ґрондіном. Прізвище Майрона було ЛаФлер[15] — трохи комічно, але що з цим вдієш. На губах, підборідді та щоці Майрона-квітки засохла кров. Підбите око вже набрякало. Дівчина в червоній кофтинці, яка проходила повз, кинула на Майрона насторожений погляд. Я міг би їй сказати, що Майрон небезпечний лише для хлопчаків-підлітків, які прагнуть довести свою мужність, але стримався. Зрештою, Оллі мав рацію — вони справді хотіли зробити як краще, хоча й діяли сліпо, з переляку, зовсім не зважаючи на якийсь там реальний суспільний інтерес. А тепер мені потрібно було, щоб вони робили те, що я вважав за краще. Я не думав, що це буде проблемою. Шок, який вони пережили, добре прочистив їм мізки. Вони обоє — особливо Майрон-квітка — ще довго приходитимуть до тями. Оте щось, що було в їхніх очах, коли вони готувалися відправити Норма звільнити витяжку, тепер безслідно зникло. Дурного бадьору й пихи як не бувало.

— Нам доведеться дещо повідомити цим людям, — сказав я.

Джим відкрив рота, збираючись протестувати.

— Ми з Оллі не будемо згадувати про вашу з Майроном участь у відправці Норма назовні, якщо ви підтвердите все, що ми з ним розповімо про... ну, про те, що його вбило.

— Звичайно, — запопадливо заторохтів Джим. — Звичайно, бо якщо ми не скажемо, люди можуть піти туди... Як та жінка... та жінка, яка... — Він витер рукою рот і ковтнув ще пива. — Господи, який жах...

— Девіде, — озвався Оллі. — А якщо... — Він затнувся, а за мить продовжив із зусиллям: — А якщо вони проникнуть усередину? Оті мацаки?

— Яким чином? — запитав Джим. — Ви ж зачинили двері, так?

— Звісно, — сказав Оллі. — Але весь фасад цієї будівлі — це скляні вітрини.

У мене все обірвалося всередині. Я ж знав про це, але чомусь успішно ігнорував. Я подивився туди, де спав Біллі. Перед очима в мене постав Норм, обплутаний мацаками, і я подумав, що це ж саме може статися і з Біллі.

— Скляні вітрини, — прошепотів Майрон ЛаФлер. — Боже милосердний.

Я залишив їх трьох стояти біля охолоджувача, де вони розпечатали вже по другій банці пива, і пішов шукати Брента Нортона. Я знайшов його, заглибленого в розмову з Бадом Брауном, біля каси номер 2. Ці двоє — Нортон з ідеально укладеним сивим волоссям і статечним виглядом літнього, однак ще привабливого й бадьорого чоловіка, і Браун зі своєю суворою фізіономією вихідця з Нової Англії — немов зійшли з карикатури «Нью-Йоркера».

Десятків зо два людей безцільно тинялись у просторі між касами й довгим вітринним вікном. Чимало їх юрмились біля самого скла, вдивляючись у туман. Мені це знову нагадало роззяв, які розглядають новобудову, зазираючи в шпарини паркану навколо будівельного майданчика.

На нерухомій конвеєрній стрічці одного з касових рядів сиділа місіс Кармоді й курила «Парламент» із фільтром «крок за кроком». Вона зміряла мене прискіпливим поглядом і презирливо відвела його вбік. Вигляд вона мала такий, наче бачила сни наяву.

— Бренте, — сказав я.

— Девіде! Куди ти запропав?

— Саме про це я хотів би з тобою поговорити.

— Отам біля кулера люди п’ють пиво, — похмуро промовив Браун. Він проказав це тоном людини, яка оголошує, що на церковній вечірці крутять порнофільми. — Я бачу їх в оглядовому дзеркалі. Це просто необхідно припинити.

— Бренте?

— Вибачте, містере Браун, я на хвилинку.

— Звісно. — Він склав руки на грудях і похмуро втупився в опукле дзеркало. — І це буде припинено, я вам обіцяю.

Ми з Нортоном попрямували до пивного охолоджувача в дальньому кутку крамниці, минаючи посуд та інші госптовари. Я озирнувся, з тривогою помітивши, що дерев’яні рами навколо високих прямокутних секцій скла, прогнулися, деформувалися і потріскалися. А в одному з вікон навіть була дірка, як я вже казав. Клиноподібний шматок скла випав з верхнього кута рами в ту саму мить, коли пролунав той дивний струс. Можливо, ми могли б заткнути його тканиною чи чимось іншим — може, купою тих жіночих кофтинок за 3,59 долара, які я помітив біля полиць з вином...

Мої думки різко обірвались, і мені довелося затулити рота тильною стороною долоні, ніби стримуючи відрижку. Що я насправді намагався придушити, так це нудотний потік жаского хихотіння, який намагався вирватися з мене на думку про те, щоби заткати купою сорочок дірку, аби не пустити туди мацаки, які забрали Норма. Я бачив, як один із тих мацаків — маленький — стискав мішок із собачим кормом, поки той просто не луснув.

— Девіде? З тобою все гаразд?

— Га?

— Твоє обличчя — у тебе з’явився такий вигляд, ніби тобі щойно сяйнула гарна ідея, або ж збіса паскудна.

І тут мене осяяло.

— Бренте, а що сталося з тим чоловіком, який прибіг і молов про щось у тумані, що вхопило Джона Лі Фровіна?

— Хлопець із розбитим носом?

— Так, той самий.

— Він знепритомнів, і містер Браун привів його до тями за допомогою нюхальної солі з аптечки. А що?

— Він більше нічого не казав, коли отямився?

— Він почав розповідати про ту свою галюцинацію. Містер Браун провів його до офісу, бо він своїми розмовами налякав кількох жінок. Він якось дуже радо зголосився піти звідти. Казав щось про скло. Коли містер Браун сказав, що в кабінеті менеджера було лише одне маленьке вікно, та й те армоване, він ще більше зрадів. Гадаю, він усе ще там.

— Те, про що він говорив, не було галюцинацією.

— Ні, звичайно ні.

— А той струс, який ми відчули?

— Ні, але, Девіде...

Він наляканий, нагадував я собі. Не тисни на нього, ти вже дозволив собі один вибух сьогодні вранці, і цього достатньо. Не тисни на нього хоча б тому, що саме таким він був під час тієї дурнуватої суперечки про власність... спочатку поблажливим, потім саркастичним, і, нарешті, коли стало зрозуміло, що він програє, потворним. Не тисни на нього, тому що він тобі ще знадобиться. Можливо, він не вміє завести власну бензопилу, але він має вигляд взірцевого батька із західного світу, і якщо він скаже людям не панікувати, вони не панікуватимуть. Тож не тисни на нього.

— Бачиш ті двостулкові двері за пивним охолоджувачем?

Він подивився, насупившись.

— А один із тих чоловіків, що п’є пиво, бува, не помічник менеджера? Вікс? Якщо Браун це побачить, запевняю тебе, цей чоловік дуже скоро шукатиме роботу.

— Бренте, ти мене слухатимеш?

Він неуважно подивився на мене.

— Що ти казав, Дейве? Вибач.

Ти ще не знаєш, що на тебе чекає.

— Ти бачиш ті двері?

— Так, звичайно, бачу. І що?

— Вони ведуть на склад, який тягнеться вздовж усієї західної стіни будівлі. Біллі заснув, і я пішов туди, щоб подивитися, чи зможу я знайти щось, щоб укрити його...

Я розповів йому все, опустивши лише суперечку про те, чи варто було Норму взагалі виходити на вулицю. Я розповів йому про те, що туди заповзло... і, нарешті, зриваючись на крик, про те, чим усе те закінчилося. Брент Нортон відмовився в це вірити. Ні, він навіть припускати щось подібне не хотів. Я відвів його до Джима, Оллі й Майрона. Всі троє підтвердили цю історію, хоча Джим і Майрон-квітка були вже добряче напідпитку.

І знову Нортон відмовився вірити чи навіть припускати щось подібне. Він просто вперся і все.

— Ні, — сказав він. — Ні, ні й ні. Вибачте, джентльмени, але це просто смішно. Або ви мене дурите, — він сяйнув поблажливою усмішкою, показуючи, що розуміє жарти не гірше за інших, — або ви страждаєте від якоїсь форми групового гіпнозу.

Я відчував, що в мене зриває дах, я ледве стримувався. Зазвичай мене нелегко вивести з себе, але зараз обставини були незвичайні. Мені треба було думати про Біллі, і про те, що відбувається — або вже відбулося — зі Стефані. Усе це постійно гризло мене зсередини.

— Гаразд, — сказав я. — Ходімо туди. Там на підлозі лежить шматок мацака. Двері, опускаючись, відтяли його. І ти можеш їх почути. Вони шурхотять під дверима, як вітер у плющі.

— Ні, — спокійно сказав він.

— Що? — Я справді повірив, що не так його почув. — Що ти сказав?

— Я сказав, що ні, я туди не піду. Жарт зайшов надто далеко.

— Бренте, присягаюся тобі, це не жарт.

— Ще й який жарт, — огризнувся він. Його погляд пробігся по Джиму, Майрону, ненадовго зупинився на Оллі Віксі, який витримав його погляд зі спокійною безсторонністю, і нарешті повернувся до мене. — Це те, що ви, місцеві, напевно, називаєте «животи надірвати від сміху». Правда, Девіде?

— Бренте, послухай...

— Ні, це ти послухай! — Його голос почав підвищуватись до крику, розносячись по магазину, як по залі суду, і кілька знервованих людей, які безцільно блукали навколо, озирнулися, щоб побачити, що відбувається. Нортон тицяв у мене пальцем, коли говорив. — Це жарт. Це бананова шкурка, і я той хлопець, який повинен на ній посковзнутися. Ніхто з вас, місцевих, не в захваті від чужинців, чи не так? Ви всі тримаєтесь разом. Так було, коли я притягнув тебе до суду, щоб отримати те, що належить мені по праву. Ти виграв той суд, авжеж. А чому б і ні? Твій батько був відомим художником, і це твоє місто. А я всього лише плачу тут податки й витрачаю свої гроші!

Він більше не прикидався, не вичитував нам добре вишколеним, професійним голосом; він майже кричав і був на межі втрати контролю за собою. Оллі Вікс розвернувся і пішов геть, стискаючи в руках своє пиво. Майрон і його приятель Джим дивилися на Нортона з відвертим здивуванням.

— Я що, повинен піти туди й витріщатися на якусь Гумову цяцьку за дев’яносто вісім центів, поки ці два йолопи стоятимуть і реготатимуть до всирачки?

— Гей, ти, легше на поворотах, кого це ти йолопом називаєш? — озвався Майрон.

— Я радий, що те дерево впало на твій сарай, якщо хочеш знати правду. Радий. — Нортон злорадно посміхався. — Розвалило вщент, еге ж? От і чудово. А тепер забирайся з моєї дороги.

Він спробував проштовхнутися повз мене. Я схопив його за руку і штовхнув на пивний охолоджувач. Якась жінка верескнула з несподіванки. Дві упаковки по шість банок пива «Бад» в кожній упали на підлогу.

— Прочисть вуха й слухай, Бренте. На кону людські життя. І серед них життя моєї дитини. Тож слухай або, присягаюсь, я виб’ю з тебе все лайно.

— Давай, — сказав Нортон, все ще посміхаючись із якоюсь божевільною бравадою. Його широко розплющені, налиті кров’ю очі випирали з очниць. — Покажи всім, який ти великий і хоробрий, як ти можеш побити людину з хворим серцем, яка тобі в батьки годиться.

— Байдуже, вріж йому! — вигукнув Джим. — До біса його серце. Я навіть не думаю, що у такого дешевого нью-йоркського крючкодера, як він, є серце.

— Не лізь, — кинув я Джиму, а потім нахилився до обличчя Нортона, просто до самих його губів. Охолоджувач був вимкнений, але все одно випромінював прохолоду. — Кінчай дурня клеїти. Ти прекрасно знаєш, що я кажу правду.

— Не знаю... я... нічого, — задихаючись, видушив він.

— Якби це був інший час і інше місце, я б на тебе вже сто раз наплював. Мені до лампочки, наскільки ти наляканий, і я не збираюсь зводити з тобою рахунки. Мені теж страшно. Але ти мені потрібен, чорт забирай! Ясно тобі? Ти мені потрібен!

— Відпусти мене!

Я схопив його за сорочку і потряс.

— Ти що, нічого не розумієш? Люди почнуть виходити і наштовхнуться просто на цю тварюку! Заради Бога, невже ти не розумієш?

— Відпусти мене!

— Ні, поки ти не підеш туди зі мною і сам не побачиш.

— Я сказав тобі, ні! Це все фокус, жарт. Я не такий дурний, як ти вважаєш...

— Тоді я сам тебе туди потягну.

Я схопив його за плече й за комір. Шов його сорочки під однією рукою розірвався, тихо тріснувши. Я потяг його до двостулкових дверей. Нортон здушено кавкнув. Зібрався натовп, чоловік п’ятнадцять чи вісімнадцять, але вони трималися на відстані. Ніхто не виявляв бажання втрутитись.

— Допоможіть! — закричав Нортон, вибалушивши очі за скельцями окулярів. Його пригладжене волосся знову розпатлалось і стирчало за вухами двома маленькими жмутиками. Люди човгали ногами й дивилися.

— Чого ти кричиш? — сказав я йому на вухо. — Це ж просто жарт, правда? Ось чому я взяв тебе до міста, коли ти попросився, і чому я довірив тобі перевести Біллі через парковку — бо я ж обкрутив дільце з тим туманом, я орендував туманну машину в Голлівуді, вона коштувала мені п’ятнадцять тисяч доларів і ще вісім тисяч доларів за доставку, і все це для того, щоб я міг тебе розіграти. Припини молоти маячню і розплющ очі!

— Відчепись... від... мене! — заволав Нортон.

Ми були майже біля дверей.

— Гей, гей! Що це таке? Що ви робите?

Це був Браун. Він метушився і ліктями пробивав собі дорогу крізь натовп.

— Накажи його відпустити мене, — хрипко промовив Нортон. — Він божевільний.

— Ні. Він не божевільний. Про мене, хай би краще так і було, але він не божевільний. — Це був Оллі, і я був готовий молитися на нього. Він підійшов по проходу позаду нас і став обличчям до Брауна.

Очі Брауна глипнули на пиво, яке тримав Оллі.

— Ти п’єш! — констатував він здивовано, утім, в його голосі вчувалися нотки задоволення. — За це ти втратиш роботу.

— Облиш, Баде, — сказав я, відпускаючи Нортона. — Це надзвичайна ситуація.

— Правила ніхто не скасовував, — самовдоволено заявив Браун. — Я простежу, щоб у компанії про це дізналися. Це мій обов’язок.

Нортон тим часом відскочив і став на деякій відстані, намагаючись заправити сорочку й пригладити волосся. Його очі гарячково перебігали з Брауна на мене.

— Агов! — несподівано крикнув Оллі, голосно й басовито, чого я зовсім не очікував від цього великого, але м’якого й скромного чоловіка. — Гей! Усі, хто є в магазині! Підійдіть сюди й послухайте! Це стосується всіх вас! — Він подивився на мене, повністю ігноруючи Брауна. — Я правильно роблю?

— Чудово.

Люди почали збиратися. Група глядачів, які стали свідками моєї суперечки з Нортоном, подвоїлась, а потім потроїлась.

— Є дещо, про що вам усім краще знати... — почав Оллі.

— Негайно постав пиво на місце, — сказав Браун.

— Негайно заткнись, — сказав я і зробив крок до нього.

Браун відступив на крок.

— Не знаю, що тут деякі з вас забрали собі в голову, — сказав він, — але я можу вам пообіцяти, що про це буде повідомлено у Федеральну харчову компанію! Про все це! І я хочу, щоб ви мали на увазі — вам можуть бути висунуті звинувачення! — Його губи нервово сіпнулись, привідкривши пожовклі зуби, і я відчув співчуття до нього. Він просто намагався впоратись із ситуацією, ось і все. Як і Нортон, який поставив перед собою уявний бар’єр. Майрон і Джим намагалися перетворити все це на молодечу шараду — якщо генератор вдасться полагодити, то туман розвіється. Браун вибрав свій шлях. Він... захищав магазин.

— Тоді давай записуй імена, — сказав я. — Тільки, будь ласка, помовч.

— Я запишу багато імен, — відповів він. — І твоє буде першим у списку, ти, богемо.

— Містер Девід Дрейтон хоче вам щось сказати, — вів далі Оллі, — і я думаю, що вам краще послухати, якщо ви збираєтесь іти додому.

Я розповів їм, що сталося, майже так само, як розповідав Нортону. Спочатку лунав сміх, але потім, коли я закінчив, відчувалось, що тривога наростає.

— Це брехня, щоб ви знали, — сказав Нортон.

Він хотів голосом зробити жорсткий акцент, але трохи перетиснув, зірвавшись у різкість. І цьому чоловікові я розповів першому, сподіваючись заручитися його довірою. Як же ж я помилився!

— Звичайно, це брехня, — погодився Браун. — Це божевілля. Як ви гадаєте, звідки взялися ці мацаки, містере Дрейтон?

— Я не знаю, і наразі це навіть не дуже важливе питання. Вони тут. І...

— Я підозрюю, що вони вилізли з кількох отих пивних банок. Ось що я підозрюю.

Це зауваження викликало схвальний сміх. Його заглушив сильний, іржаво-скрипучий голос місіс Кармоді.

— Смерть! — закричала вона, і ті, хто сміявся, швидко протверезіли.

Вона вийшла в центр імпровізованого кола, її канаркові штани, здавалось, випромінювали власне світло, величезна сумка теліпалася біля слоноподібного стегна. Її чорні очі пихато роздивлялися навколо, гострі й зловісно блискучі, як у сороки. Дві симпатичні дівчинки років шістнадцяти, з написом «ЛІСОВИЙ ТАБІР» на спинах білих віскозних сорочок, перелякано сахнулися від неї.

— Ви слухаєте, але не чуєте! Ви чуєте, але не вірите! Хто з вас хоче вийти на вулицю і побачити все на власні очі? — Вона обвела поглядом натовп і втупилась у мене. — І що, цікаво, ви пропонуєте з цим робити, містере Девіде Дрейтон? Як ви гадаєте, що ви можете з цим вдіяти?

У своєму канарковому лахмітті вона сяйнула усмішкою, схожою на усмішку черепа.

— Це кінець, кажу вам. Кінець усього. Це останні часи. Перст долі накреслив письмена на стіні, але не вогнем, а туманом. Земля розверзлася і вивергла свою мерзоту.

— Заткніть їй пельку, заради Бога! — вигукнула одна з дівчат-підлітків, заплакавши. — Вона мене лякає!

— Ти боїшся, любонько? — запитала місіс Кармоді й повернулася до неї. — Зараз тобі ще не страшно, ні. А ось коли мерзенне поріддя, що його Біс випустив на землю, прийде по тебе...

— Досить, місіс Кармоді, — сказав Оллі, беручи її за руку. — Годі вже.

— Відчепись! Це кінець, я вам кажу! Це смерть! Смерть!

— Це купа лайна, — з огидою сказав чоловік у рибальському капелюсі й окулярах.

— Ні, сер, — озвався Майрон. — Я знаю, що це звучить, як маячня наркомана, але це щира правда. Я сам це бачив.

— Я теж, — сказав Джим.

— І я, — додав Оллі.

Оллі вдалося втихомирити місіс Кармоді, принаймні на деякий час. Але вона стояла поруч, стискаючи свою велику сумку й шкірячись своєю божевільною посмішкою. Ніхто не хотів наближатися до неї. Люди перешіптувалися між собою, їм не подобалось це підтвердження. Деякі неспокійно озиралися на великі скляні секційні вікна, роздумуючи про щось. Я був радий це бачити.

— Брехня, — сказав Нортон. — Ви всі просто покриваєте одне одного. Ось і все.

— У те, що ти розповідаєш, неможливо повірити, — сказав Браун.

— То чого ж ми тут стоїмо й пережовуємо це? — запитав я його. — Ходімо зі мною на склад. Погляньмо. І послухаймо.

— Клієнтам не можна заходити в...

— Баде, — сказав Оллі, — піди з ним. Треба з цим розібратися.

— Гаразд, — сказав Браун. — Містере Дрейтон? Давайте покінчимо з цією дурнею.

Ми проштовхнулися крізь двостулкові двері в темряву.

Звук був неприємний — навіть зловісний.

Браун теж його відчув, незважаючи на весь свій норов твердолобого янкі; його рука вмить стиснула мою руку, спершу йому перехопило подих, а потім він засопів із більшою силою.

З боку завантажувальних дверей долинав якийсь тихий, майже пестливий шепіт. Я обережно пошарудів ногою по підлозі й нарешті зачепив один із ліхтариків, а відтак, нахилившись, підняв його й увімкнув. Обличчя Брауна застигло, наче маска, і це ж він їх ще навіть не бачив — тільки чув. Але я бачив, і міг уявити, як вони звиваються і лізуть по гофрованій сталевій поверхні дверей, немов живі ліани.

— Що ти тепер думаєш? Неможливо повірити?

Браун облизав губи й подивився на розкидані коробки та пакети.

— Це їхня робота?

— Почасти. Переважно їхня. Ходи сюди.

Він неохоче підійшов. Я посвітив ліхтариком на зморщений і скручений шматок мацака, що все ще лежав біля мітли. Браун нахилився до нього.

— Не чіпай, — сказав я. — Воно може бути ще живе.

Він швидко випростався. Я взяв мітлу і штовхнув мацак держаком. Після третього чи четвертого тичка він мляво розтиснувся і показав два цілі сисальця та пошарпаний сегмент третього.

Потім фрагмент знову швидко згорнувся і завмер. Браун придушено кавкнув, наче його нудило.

— Достатньо побачив?

— Так, — відповів він. — Ходімо звідси.

Ми пішли за мерехтливим променем ліхтарика назад до двостулкових дверей і вийшли в зал магазину. Всі обличчя повернулися до нас, і гул розмов затих. Обличчя Нортона було схоже на старий сир. Чорні очі місіс Кармоді блищали.

Оллі пив пиво; по його обличчю все ще збігали цівки поту, хоча в залі стало досить прохолодно. Дві дівчини з написами «ЛІСОВИЙ ТАБІР» на сорочках тулилися одна до одної, наче молоді конячки перед грозою. Очі. Так багато очей. Я міг би намалювати їх, подумав я, відчуваючи, як мене кидає в дрож. Жодних облич, тільки очі в сутінках. Я міг би намалювати їх, але ніхто не повірить, що все насправді так і було.

Бад Браун склав перед собою руки з довгими пальцями.

— Послухайте! — сказав він. — Здається, ми справді зіткнулися з проблемою серйозного масштабу.





VI. Подальше обговорення. Місіс Кармоді. Укріплення. Що сталося з товариством пласкої землі




Подальші чотири години минули, як уві сні. Після підтвердження Брауна почалася довга напівістерична дискусія, а може, дискусія була й не такою довгою, як здавалося, може, це була просто похмура необхідність людей пережовувати одну й ту саму інформацію, намагаючись побачити її з усіх можливих поглядів, так як собака термосить кістку, намагаючись дістатися до кісткового мозку. Це було повільне наближення до прийняття і віри. Те ж саме можна побачити на будь-якому міському зібранні Нової Англії в березні.

У нас утворилося «Товариство пласкої Землі» на чолі з Нортоном. Це була галаслива меншість з десяти чоловік, які не вірили ні в що. Нортон безугавно повторював, що було лише чотири свідки того, як хлопчину-пакувальника забрали ті, кого він називав «мацаками з планети X» (спочатку це було смішно, але швидко набридло, хоча Нортон у щоразу більшому запалі, схоже, цього не помічав). Він додав, що сам особисто не повірив жодному з чотирьох. Далі він зазначив, що п’ятдесят відсотків свідків були безнадійно п’яні. Це була безсумнівна правда. Джим і Майрон ЛаФлер, маючи в своєму розпорядженні цілий холодильник із пивом і винну стійку, були п’яні в дим. Враховуючи те, що сталося з Нормом, і їхню роль у цьому, я їх не звинувачував. Вони протверезіли би надто швидко.

Оллі продовжував пити, ігноруючи протести Брауна. Через деякий час Браун здався, задовольняючись періодичними злісними погрозами від імені компанії. Схоже, він не усвідомлював, що компанії «Федерал фудс» з її магазинами в Бріджтоні, Норт-Віндхемі та Портленді, можливо, вже навіть не існує. Можливо, й Східного узбережжя більше не існувало.

Оллі пив безнастанно, але не п’янів. Алкоголь виходив із нього з потом із такою ж швидкістю, з якою він його в себе вливав. Нарешті, коли дискусія з пласкоземельниками набула загрозливо гострого характеру, Оллі заговорив:

— Якщо ви в це не вірите, містере Нортон, то ваші проблеми. Я скажу вам, що робити. Вийдіть через парадні двері й пройдіть до заднього двору. Там побачите велику купу порожніх пляшок з-під пива й содової. Ми з Нормом і Бадді винесли їх сьогодні вранці. Принесіть кілька пляшок, щоб ми знали, що ви справді туди ходили. Якщо ви це зробите, я особисто зніму свою сорочку й з’їм її.

Нортон розбушувався.

Оллі обірвав його тим самим м’яким, рівним голосом:

— Я вам так скажу, своїми розмовами ви тільки шкодите. Тут є люди, які рвуться додому, щоб переконатися, що з їхніми сім’ями все гаразд. У мене самого сестра з однорічною донькою зараз вдома в Нейплзі. Звичайно, я хотів би їх провідати. Але якщо люди повірять вам і спробують повернутися додому, з ними станеться те, що сталося з Нормом.

Нортона він не переконав, зате переконав декого з тих, хто сумнівався, або збирався до нього приєднатися, і переконав не так тим, що він казав, як своїми зацькованими очима. Нортон агресивно опирався всім спробам його переконати, можливо, відчуваючи, що таким чином він зберігає свій здоровий глузд, чи принаймні так йому здавалось. Однак він не пристав на пропозицію Оллі вийти надвір і принести ті пляшки, як доказ. І ніхто з його однодумців на це не пристав. Вони не були готові вийти назовні, принаймні поки що. Він і його невеличка група пласкоземельників (тепер їх стало на одного чи двох менше) відійшли від нас якомога далі, аж за шафу з м’ясними напівфабрикатами. Один із них зачепив ногу мого сплячого сина, коли проходив повз, і розбудив його.

Я нахилився над ним, і Біллі обхопив мене за шию. Коли я спробував знову його покласти, він притулився до мене ще міцніше й сказав:

— Не треба, татку. Будь ласка.

Я знайшов візок для покупок і посадив його в дитяче крісло. Крісло було замале для нього. Це було б смішно, якби не його бліде обличчя, темне волосся, яке впало йому на чоло трохи вище брів, і його нещасні очі. Він, напевно, не сидів у дитячому кріслі на візку вже років зо два. Такі деталі прослизають повз вас, ми не помічаємо їх спочатку, та коли ці зміни нарешті доходять до нашої свідомості, це завжди заскакує зненацька.

Тим часом, коли пласкоземельники відійшли, суперечка знайшла собі ще один громовідвід — тепер це була місіс Кармоді, і цілком зрозуміло, вона була сама.

У бляклому, сутінковому світлі, у тих своїх отрутно-канаркових штанях, яскравій віскозній блузці, обвішана купою брязкітливих зайвих прикрас — мідних, черепахових, адамантинових — і щитоподібною сумкою, вона дуже скидалась на відьму. Її пергаментне обличчя було порізане глибокими вертикальними зморшками, а кучеряве сиве волосся зачесане трьома роговими гребінцями й закручене ззаду. Рот був схожий на шматок вузлуватої мотузки.

— Проти Божої волі нема захисту. Це мало статися. Я бачила прикмети. Тут є ті, кого я попереджала, але нема настільки сліпих, як ті, хто не хоче бачити.

— Ну, то й що ви хочете сказати? Що ви пропонуєте? — нетерпляче встряг Майк Гатлен. Він був членом міського управління, хоча зараз, у своєму кашкеті яхтсмена та обвислих іззаду бермудах, мало скидався на офіційну особу. Він посьорбував пиво; тепер багато чоловіків цим бавились. Бад Браун облишив протестувати, але він справді записував прізвища — вів приблизний облік усіх, кого міг.

— Пропоную? — луною озвалася місіс Кармоді, повернувшись до Гатлена. — Пропоную? Так, я пропоную тобі підготуватися до зустрічі з твоїм Богом, Майкле Гатлен. — Вона обвела поглядом усіх нас. — Приготуйтеся до зустрічі зі своїм Богом!

— Приготуйтеся до зустрічі з лайном, — п’яно прогарчав Майрон ЛаФлер із-за пивного охолоджувача. — Стара карго, я думаю, що твій язик, мабуть, підвішений посередині, щоб він міг теліпатися з обох кінців.

Почулися схвальні голоси. Біллі нервово озирнувся, і я обійняв його за плечі.

— Я таки скажу своє слово! — вигукнула вона. Її верхня губа задерлась, відкриваючи жовті від нікотину зуби. Я згадав про запилюжених опудал тварин у її крамниці, які вічно пили із дзеркала, що слугувало їм за струмок. — Ті, хто сумніваються, будуть сумніватися до кінця! Але ж потвора таки забрала того бідолашного хлопчика! Тварюки в тумані! Мерзота з нічних жахіть! Безокі потвори! Бліді страхолюди! Ви сумніваєтесь? Тоді вийдіть надвір! Вийдіть і привітайтесь!

— Місіс Кармоді, вам доведеться припинити це, — сказав я. — Ви лякаєте мого сина.

Чоловік із маленькою дівчинкою підтримав мене. Дівчинка з пухлими ніжками й обдертими колінами сховала обличчя на животі у батька й затулила вуха руками. Великий Білл не плакав, але сльози вже виступили в нього на очах.

— Є лише один шанс, — промовила місіс Кармоді.

— Який, мем? — ввічливо запитав Майк Гатлен.

— Жертвоприношення, — відповіла місіс Кармоді, і ніби аж усміхнулась у темряві. — Криваве жертвоприношення.

«Криваве жертвоприношення» — ці слова немов повисли в повітрі, повільно обертаючись. Навіть зараз, коли я знаю, що до чого, я намагаюся запевнити себе, що тоді вона мала на увазі просто чиюсь собачку. По торговому залу якраз бігала пара таких, незважаючи на правила, що забороняли заходити в магазин із тваринами. Навіть зараз я намагаюся себе в цьому запевнити. У тій напівтемряві вона була схожа на якийсь божевільний релікт пуританства Нової Англії... але я підозрюю, що нею керувало щось глибше й темніше, ніж просто пуританство. Пуританство мало свого темного пращура, старого Адама із закривавленими руками.

Вона відкрила рот, щоб сказати ще щось, аж тут невисокого зросту акуратний чоловік у червоних штанях і спортивній сорочці вдарив її долонею по обличчю. Його волосся було з ідеально рівним проділом зліва. Він носив окуляри, і, взагалі, мав типовий вигляд туриста, яких тут повно влітку.

— Заткнись і припини молоти цю гидоту, — сказав він м’яким безбарвним голосом.

Місіс Кармоді піднесла руку до рота, а потім простягла її, демонструючи нам із безсловесним звинуваченням. На долоні була кров. Але її чорні очі, здавалося, аж танцювали від божевільної радості.

— Давно напрошувалась! — вигукнула якась жінка. — Я б і сама це зробила!

— Вони до вас доберуться, — пообіцяла місіс Кармоді, показуючи нам свою закривавлену долоню. Цівка крові тепер стікала по одній зі зморшок від її рота до підборіддя, як крапля дощу по ринві. — Можливо, не сьогодні. А вночі. Вночі, коли настане темрява. Вони прийдуть під покровом ночі й заберуть ще когось. Вони прийдуть разом із ніччю. Ви почуєте, як вони наближаються, шкрябаються і повзуть. І коли вони прийдуть, ви ще благатимете Матір Кармоді, щоб вона навчила вас, що робити.

Чоловік у червоних штанях повільно підняв руку.

— Давай, удар мене, — прошипіла вона, вишкірившись до нього своїм закривавленим ротом. Його рука здригнулась. — Удар мене, якщо посмієш. — Його рука опустилась і місіс Кармоді пішла геть. Тоді Біллі заплакав, притиснувшись до мене обличчям, як та маленька дівчинка до свого батька.

— Я хочу додому, — сказав він. — Я хочу до мами.

Я заспокоював його, як міг. Але міг я, напевно, не дуже добре.





* * *


Потроху розмови ставали не такими лячними й деструктивними. Було згадано про секційне скло, очевидне слабке місце магазину. Майк Гатлен запитав, які ще є входи, й Оллі з Брауном швидко перерахували їх — двоє вантажних дверей на додачу до тих, які відкрив Норм. Головні вхідні/вихідні двері. Вікно в кабінеті менеджера (товсте, армоване скло, все надійно замкнене).

Розмови про ці речі мали парадоксальний ефект. Небезпека здавалася реальнішою, але водночас нам стало легше. Навіть Біллі це відчув. Він запитав, чи можна йому взяти шоколадку. Я сказав, що можна за умови, що він не буде підходити до великих вікон.

Коли він одійшов подалі, чоловік, що стояв поруч із Майком Гатленом, сказав:

— Гаразд, а що ми будемо робити з вікнами? Можливо, та стара й схибнута на всю голову, але вона має рацію щодо того, що хтось може залізти в будинок після настання темряви.

— Може, до того часу туман розвіється, — сказала жінка.

— Може, — відповів чоловік. — А може, й ні.

— Є ідеї? — запитав я Бада й Оллі.

— Зачекайте хвилинку, — озвався чоловік біля Гатлена. — Я Ден Міллер. З Лінна, штат Массачусетс. Ви мене не знаєте, та й чому б ви мали мене знати, але в мене є будинок на озері Гай ленд. Купив його лише цього року. Точніше, обдерли мене, як липку, за нього, але я мусив його купити. — Хтось засміявся. — Я що хотів сказати, я бачив там цілу гору мішків із добривами й підживленням для газонів. Більшість мішків по двадцять п’ять фунтів. Ми могли би поскладати їх, як мішки з піском. Залишили б дірки, через які можна було б виглядати...

Люди кивали й збуджено обговорювали почуте. Я ледь не вліз зі своїм зауваженням, але стримався. Міллер мав рацію. Укріплення вікон мішками не зашкодить, а може, навіть з цього буде якась користь. Але я все згадував оте щупальце, що стискало мішок із собачим кормом. Я подумав, що якесь трохи більше щупальце могло б зробити те ж саме з двадцятип’ятифунтовим мішком добрив для газонів «Зелені акри» чи «Віґоро». Але балаканина на цю тему нічим би нам не допомогла й не поліпшила нікому настрій.

Люди почали розходитись, збираючись узятися до роботи, але Міллер закричав:

— Стійте! Зачекайте! Давайте розберемося з іншими питаннями, поки ми всі разом!

Всі повернулися, чоловік п’ятдесят-шістдесят зібралися в кутку між пивним охолоджувачем, дверима складу й лівим кінцем вітрини з м’ясом, куди містер Маквей завжди викладав нібито нікому не потрібний товар: тельбухи, яйця по-шотландськи, овечі мізки й зельц. Біллі протиснувся крізь натовп із підсвідомою спритністю п’ятирічної дитини у світі велетнів-дорослих і простяг мені батончик «Герші».

— Хочеш, тату?

— Дякую. — Я куснув його. Він був солодкий і приємний на смак.

— Можливо, це дурне запитання, — вів далі Міллер, — але ми маємо заповнити прогалини. У когось є вогнепальна зброя?

Запала тиша. Люди перезиралися й знизували плечима. Літній чоловік із сивим волоссям, який назвався Амброзом Корнеллом, сказав, що в нього є дробовик у багажнику машини.

— Я спробую принести, якщо хочете.

Оллі сказав:

— Мені здається, що зараз це не дуже вдала ідея, містере Корнелл.

Корнелл буркнув:

— Мені теж так здається, синку. Але я подумав, що повинен запропонувати.

— Ну, я, власне, й не сподівався, — сказав Ден Міллер. — Але я думав...

— Зачекайте, одну хвилинку, — сказала жінка. Це була та жінка в червоній кофтинці й темно-зелених штанях. У неї було світло-русяве волосся і гарна фігура. Дуже симпатична молода жінка. Вона відкрила сумочку й дістала з неї пістолет середнього розміру. Натовп дружно ахнув, наче побачив, як фокусник показує особливо витончений трюк. Жінка, яка й так зашарілась, почервоніла ще дужче. Вона знову порилась у сумочці й витягла звідти коробку набоїв «Сміт і Вессон».

— Я Аманда Дамфріс, — сказала вона Міллеру. — Цей пістолет... ідея мого чоловіка. Він вважав, що я повинна мати його для захисту. Я вже два роки ношу його незарядженим.

— Ваш чоловік тут, мем?

— Ні, він у Нью-Йорку. У справах. Він часто їздить у справах. Ось чому він хотів, щоб у мене був при собі пістолет.

— Що ж, — сказала Міллер, — якщо ви вмієте ним користуватися, то залиште його собі. Який у нього калібр — тридцять восьмий?

— Так. І я ніколи в житті з нього не стріляла, хіба що одного разу на стрільбищі.

Міллер взяв пістолет, трохи поморочився і врешті відкрив барабан. Переконався, що зброя не заряджена.

— Гаразд, — сказав він. — У нас є пістолет. Хто добре стріляє? Я точно не вмію.

Люди перезирнулися. Спочатку запала мовчанка. Потім Оллі неохоче сказав:

— Я часто стріляю по мішенях. У мене вдома є «Кольт» сорок п’ятого калібру і «Ллама» двадцять п’ятого.

— Ти? — сказав Браун. — Ха. Та ти до вечора зовсім очі позаливаєш.

Оллі дуже чітко відказав:

— Чому б тобі просто не заткнутися і не зайнятися своїми прізвищами?

Браун витріщився на нього. Відкрив рота. Потім вирішив, і вирішив мудро, як на мене, закрити його знову.

— Він ваш, — сказав Міллер, трохи ошелешений після почутої розмови. Він віддав пістолет, і Оллі перевірив його ще раз, вже професійніше. Він поклав пістолету праву передню кишеню штанів, а коробку з патронами засунув у нагрудну кишеню, де вона випирала, наче пачка цигарок. Потім він притулився спиною до холодильника. По його круглому обличчю все ще струменів піт, коли він відкривав нову банку пива. Мене не полишало відчуття, що я бачу абсолютно іншого, несподіваного Оллі Вікса.

— Дякую, місіс Дамфріс, — сказав Міллер.

— Нема за що, — відповіла вона, і я мимохіть подумав, що якби я був її чоловіком і власником оцих зелених очей і чудової фігури, я б, можливо, не подорожував так багато. Подарувати дружині пістолет — що може бути безглуздіше цього символічного акту?

— Це також може здатися дурницею, — сказав Міллер, повертаючись до Брауна з його блокнотом і Оллі з пивом, — та чи немає тут чогось схожого на вогнемети?

— О, чорт, — вигукнув Бадді Іґлтон, а потім почервонів так само, як і Аманда Дамфріс.

— Що таке? — запитав Майк Гатлен.

— Ну... до минулого тижня у нас був цілий ящик таких маленьких паяльних ламп. Тих, якими ви користуєтеся вдома, щоб запаяти діряві труби, полагодити витяжку чи ще щось. Пам’ятаєте їх, містере Браун?

Браун кивнув із кислим виглядом.

— Розпродані? — запитав Міллер.

— Ні, вони взагалі не пішли. Ми продали лише три чи чотири штуки, а решту відправили назад. От гадство. Тобто... дуже шкода. — Почервонівши так сильно, що його щоки аж побуряковіли, Бадді Іґлтон знову заховався у натовпі.

Звісно, у нас були сірники, сіль (хтось сказав, що чув краєм вуха, ніби сіль застосовують проти вампірів і чогось подібного), а також різноманітні швабри й щітки «О’Седар» і мітли з довгими держаками. Багато хто все ще зберігав оптимізм, а Джим із Майроном досі не відійшли від переляку, заливаючи його пивом, тож були не в змозі обґрунтовано суперечити, але я зустрівся поглядом із очима Оллі й побачив у них спокійну безнадію, яка була гіршою за страх. І він, і я бачили щупальця. Ідея кидатися в них сіллю або відбиватися держаками швабр «О’Седар» була смішною, жахливо смішною.

— Майку, — сказав Міллер, — чому б тобі не приєднатися до екіпажу цієї маленької пригоди? Я хочу трохи поговорити з Оллі й Дейвом.

— З радістю, — Гатлен поплескав Дена Міллера по плечу. — Хтось повинен був узяти на себе відповідальність, і ти добре з цим упорався. Ласкаво просимо до міста.

— Чи означає це, що я отримаю знижку з моїх податків? — запитав Міллер.

Це був маленький, щупленький, напористий чоловік із рудим рідкуватим волоссям. Він був із тих, хто просто не може не сподобатись при першій зустрічі, і так само може розподобатись через деякий час спілкування. Із тих, хто краще за вас знає, як усе треба робити.

— В жодному разі, — сказав Гатлен, сміючись.

Гатлен пішов. Міллер подивився на мого сина.

— Не хвилюйтеся за Біллі, — сказав я.

— Хлопче, я ніколи в житті так не хвилювався, — відповів Міллер.

— Ще б пак, — погодився Оллі й укинув порожню банку в охолоджувач пива. Потім дістав нову банку й відкрив її. Почулося тихе шипіння газу, що виходив.

— Я бачив, як ви перезирнулися, — сказав Міллер.

Я доїв свій батончик «Герші» й узяв пиво, щоб запити солодке.

— Знаєте, що я думаю, — сказав Міллер. — Треба організувати з пів дюжини людей, щоб вони обмотали держаки для швабр ганчірками й перев’язали їх шпагатом. Потім, гадаю, нам треба приготувати кілька каністр із рідиною для розпалювання вугілля. Якщо ми зріжемо верхівки з каністр, то зможемо швидко зробити кілька смолоскипів.

Я кивнув. Загалом це була непогана ідея. Але не для того, хто бачив, як щупальця витягли Норма. Утім, це було таки краще, ніж сіль.

— Принаймні їм буде чим себе забавити, — сказав Оллі.

Губи Міллера стиснулися.

— Усе настільки погано? — запитав він.

— Саме так, — підтвердив Оллі й знову приклався до банки.





* * *


О пів на п’яту того ж дня мішки з добривами та підживленням для газонів були на місці, і великі вікна були заблоковані, за винятком спостережних шпарин. Біля кожної з них поставили вартових, а біля кожного вартового стояла бляшанка з рідиною для розпалювання вугілля з відрізаним верхом і запас смолоскипів, зроблених із держаків для швабр. Спостережних шпарин було п’ять, і Ден Міллер організував зміну вартових біля кожної з них. О пів на п’яту я вже сидів на купі мішків біля однієї зі шпарин, а Біллі вмостився поруч зі мною. Ми пильно вдивлялися в туман.

Одразу за вікном виднілась червона лавка, на якій люди іноді чекали свого транспорту, поставивши поряд сумки з продуктами. За нею була автостоянка. Туман повільно клубочився, густий і важкий. У ньому була волога, але яким же він здавався тьмяним і похмурим. Від одного погляду на нього я відчував себе безпорадним і пропащим.

— Тату, ти знаєш, що відбувається? — запитав Біллі.

— Ні, синку, — відповів я.

Він трохи помовчав, дивлячись на свої руки, які мляво лежали в нього на колінах.

— А чому нас ніхто не рятує? — запитав він нарешті. — Поліція, ФБР чи ще хтось?

— Не знаю.

— Як гадаєш, з мамою все гаразд?

— Біллі, я просто не знаю, — сказав я і обійняв його.

— Я дуже хочу до неї, — сказав Біллі, ковтаючи сльози. — Я тепер так шкодую, що іноді її не слухався.

— Біллі, — сказав я, але мусив зупинитися. Я відчував у горлі солоний присмак, голос у мене тремтів.

— Це закінчиться? — запитав Біллі. — Татку, закінчиться?

— Не знаю, — відповів я, і він зарився обличчям мені в плече, а я обхопив його потилицю, відчуваючи ніжний вигин дитячого черепа під густим волоссям. Раптом мені пригадався вечір після нашого весілля. Як Стефф знімала просту коричневу сукню, в яку переодяглася після церемонії. На одному стегні у неї був великий фіолетовий синець, бо вона напередодні наштовхнулася на двері. Я згадав, як дивився на цей синець і думав: «Коли вона забилась, вона все ще була Стефані Степанек», і відчував якийсь подив. Потім ми кохалися, а надворі сипав сніг з похмурого сірого грудневого неба.

Біллі плакав.

— Цить, Біллі, цить, — казав я, легенько гойдаючи його голову, але він усе плакав. То був такий плач, який тільки матері вміють заспокоювати.





* * *


У супермаркеті «Федерал Фудс» настала передчасна ніч. Міллер, Гатлен і Бад Браун пороздавали ліхтарики — весь запас, близько двадцяти. Нортон гучно зажадав ліхтариків для своєї групи, і отримав два. Промені світла заметались у проходах, немов стривожені примари.

Я притискав Біллі до себе й визирав у шпарину. Молочне, напівпрозоре світло зовні майже не змінилося; темряву нагнали мішки з добривами, якими ми позатуляли вікна. Кілька разів мені здавалося, що я щось бачу, але це було лише нервове збудження. Хтось нерішуче здійняв хибну тривогу.

Біллі знову побачив місіс Турман, зрадів і пішов до неї, хоча вона все літо не приходила глядіти його. У неї теж був ліхтарик, і вона дала його Біллі погратися. Незабаром він уже намагався написати своє ім’я світлом на порожніх скляних поверхнях вітрин із замороженими продуктами. Схоже, вони обоє раділи цій зустрічі, і через деякий час підійшли до мене. Гетті Турман була високою, худорлявою жінкою з чудовим рудим волоссям, яке вже починало сивіти. На грудях у неї на декоративному ланцюжку висіли окуляри. Наскільки я розумію, такі окуляри — це прерогатива лише жінок середнього віку.

— Стефані тут, Девіде? — запитала вона.

— Ні. Вдома.

Вона кивнула.

— Алан теж. Допоки ти тут чергуєш?

— До шостої.

— Ти що-небудь бачив?

— Ні. Тільки туман.

— Я побуду з Біллі до шостої, якщо хочеш.

— Хочеш, Біллі?

— Так, будь ласка, — сказав він, повільно розмахуючи ліхтариком над головою і дивлячись, як відблиски грають на стелі.

— Господь збереже твою Стеффі, і Алана теж, — промовила місіс Турман і повела Біллі за руку. Вона говорила зі спокійною переконаністю, але в її очах не було впевненості.

Близько п’ятої тридцять в дальньому кінці магазину почулася збуджена суперечка. Хтось насміхався з чиїхось слів, а хтось — здається, це був Бадді Іґлтон — вигукнув:

— Ви божевільні, якщо хочете туди вийти!

Кілька променів ліхтариків об’єдналися посеред тих, хто сперечався, і вони рушили до входу в магазин. Темряву розірвав пронизливий, саркастичний сміх місіс Кармоді, звук такий же різкий і неприємний, як той, коли дряпаєш нігтями по грифельній дошці.

Над гомоном голосів пролунав гучний тенор Нортона, натренований у залі судових засідань:

— Пропустіть нас, будь ласка! Пропустіть нас!

Чоловік, що сидів біля сусідньої шпарини, покинув свій пост, щоб подивитися, через що здійнявся такий крик. Я вирішив залишитися на місці, бо вони все одно рухались у мій бік.

— Будь ласка, — просив Майк Гатлен. — Будь ласка, давайте все обговоримо.

— Тут немає про що говорити, — проголосив Нортон. Тепер його обличчя випливло з темряви. Воно було рішучим, виснаженим і абсолютно нещасним. Він тримав один із двох ліхтариків, виділених для пласкоземельників. За вухами в нього все ще стирчали закручені штопором пучки волосся, як роги в рогоносця. Він очолював крихітну процесію — п’ять чоловік з колишніх дев’яти чи десяти.

— Ми виходимо, — заявив він.

— Не піддавайся цьому божевіллю, — сказав Міллер. — Майк має рацію. Ми можемо це обговорити, правда ж? Містер Маквей збирається запекти курей на газовому грилі, ми всі сядемо, повечеряємо й просто...

Він став на шляху Нортона, і Нортон штовхнув його. Міллеру це не сподобалося. Його обличчя почервоніло, а потім набуло жорсткого виразу.

— Робіть, що хочете, — сказав він. — Але ви фактично вбиваєте цих людей.

З вражаючою апатичністю, що могла свідчити про неймовірну рішучість або непробивну маніакальність, Нортон сказав:

— Ми надішлемо вам допомогу.

Один із його послідовників пробурмотів щось на підтримку, але інший непомітно злиняв. Тепер залишилися Нортон і ще четверо. Можливо, це було не так вже й погано.

Сам Христос зміг знайти лише дванадцятьох.

— Послухайте, — зробив спробу Майк Гатлен. — Містере Нортон... Бренте... залишіться хоча б на курку. Поїжте гарячої їжі.

— Щоб дати вам шанс продовжити вмовляння? Я був у надто багатьох залах суду, щоб на це повестися. Ви й так уже збили з пантелику пів дюжини моїх людей.

— Ваших людей? — майже простогнав Гатлен. — Ваших людей? Боже милостивий, що ви таке говорите? Вони просто люди, ось і все. Це не гра, і це точно не зал суду. Там, надворі, бродять якісь тварюки, по-іншому й не скажеш, то який сенс давати себе вбивати?

— Тварюки, кажете, — сказав Нортон перебільшено насмішкувато. — Де ж вони? Ваші люди чергують вже кілька годин. Хто їх бачив?

— Але ж там, за магазином. На...

— Ні, ні, ні, — відрізав Нортон, хитаючи головою. — Це вже говорено й переговорено. Ми виходимо...

— Ні, — прошепотів хтось, і цей шепіт рознісся луною, нагадуючи шелест опалого листя в сутінках жовтневого вечора. Ні, ні, ні...

— Ви хочете нас затримати? — пронизливим голосом запитала літня жінка в біфокальних окулярах. Це була одна з «людей» Нортона, за його ж висловом. — Ви нас затримаєте?

Тихе бурмотіння незгодних стихло.

— Ні, — сказав Майк. — Ні, я не думаю, що хтось буде вас затримувати.

Я прошепотів Біллі на вухо. Він здивовано й запитально подивився на мене.

— Біжи просто зараз, — сказав я. — Швиденько.

Він побіг.

Нортон відпрацьованим жестом бродвейського актора провів руками по волоссю. Мені він більше подобався, коли безрезультатно смикав за шнур своєї бензопили, лаючись і думаючи, що його ніхто не бачить. Я не міг сказати тоді й не знаю зараз, чи вірив він у те, що робив, чи ні. Я гадаю, що в глибині душі він знав, що має статися. Я гадаю, що логіка, на яку він покладався все своє життя лише на словах, врешті обернулася проти нього, як видресируваний тигр, який раптом здичавів і знову став підступним і злим.

Він неспокійно озирнувся навколо, ніби хотів сказати ще щось.

Потім він повів своїх чотирьох послідовників через один із касових рядів. Крім літньої жінки, з ним був гладкуватий хлопець років двадцяти, молода дівчина і чоловік у синіх джинсах і кепці для гольфу, зсунутій на потилицю.

Очі Нортона зустрілися з моїми, трохи розширились, а потім він відвів погляд убік.

— Бренте, зачекай хвилинку, — попросив я.

— Я більше не хочу це обговорювати. Особливо з тобою.

— Я знаю, що не хочеш. Просто хочу попросити про послугу. Я озирнувся і побачив, що Біллі вже біжить до кас.

— Що це? — підозріливо запитав Нортон, коли Біллі підійшов і простягнув мені пакунок, загорнутий у целофан.

— Мотузка для білизни, — сказав я. Я невиразно усвідомлював, що всі в магазині зараз спостерігають за нами, зібравшись по той бік касових апаратів і касових рядів. — Вона досить довга. Триста футів.

— І що?

— Я подумав, що ти міг би обв’язати один кінець мотузки навколо пояса, перш ніж вийти на вулицю. Я відпущу її. Коли відчуєш, що вона туго натягується, просто прив’яжи її до чогось. Байдуже до чого. Хоч би й до ручки автомобільних дверцят.

— Заради Бога, навіщо?

— Таким чином я знатиму, що ви пройшли щонайменше триста футів, — пояснив я.

Щось блиснуло в його очах... та лише на мить.

— Ні, — сказав він.

Я знизав плечима.

— Гаразд. Б усякому разі, удачі.

Раптом чоловік у кепці для гольфу сказав:

— Я зроблю це, містере. Чому б і ні.

Нортон хитнувся до нього, ніби хотів сказати щось гостре, але чоловік у кепці для гольфу спокійно дивився на нього. В його очах нічого не мерехтіло. Він так вирішив, і в нього просто не було сумнівів. Нортон теж це побачив і промовчав.

— Дякую, — сказав я.

Я розрізав обгортку кишеньковим ножем, і мотузка жорсткими петлями вирвалась назовні. Я знайшов один вільний кінець і обв’язав його навколо талії «гольфіста» вільним вузлом, «по-бабськи». Чоловік одразу ж розв’язав його й міцно затягнув морським вузлом. В залі ніхто й слова не вимовив. Нортон неспокійно переминався з ноги на ногу.

— Хочеш взяти мій ніж? — запитав я чоловіка в кепці для гольфу.

— У мене є. — Він подивився на мене з тим же спокійним презирством. — Ти просто потроху розмотуй мотузку. Якщо вона заплутається, я її обріжу.

— Ми всі готові? — запитав Нортон занадто голосно. Гладкуватий хлопець підскочив, наче його вщипнули. Не отримавши відповіді, Нортон розвернувся, збираючись іти.

— Бренте, — сказав я і простягнув йому руку. — Удачі, хлопче.

Він дивився мою руку так, ніби це був якийсь сумнівний чужорідний предмет.

— Ми надішлемо вам допомогу, — сказав він нарешті й проштовхнувся через двері з написом «ВИХІД». Знову з’явився той тонкий, їдкий запах. Решта пішли за ним.

Майк Гатлен підійшов і став поруч зі мною. Команда Нортона з п’яти чоловік стояла в молочному, хитливому тумані. Нортон щось сказав, і я цілком міг би це почути, але туман, здавалося, приглушував усі звуки. Я не почув нічого, крім його голосу і двох-трьох окремих складів, які немов долинули з радіоприймача десь іздалеку. Потім вони рушили.

Гатлен притримував прочинені двері. Я потроху розмотував мотузку, пильнуючи, щоб вона не натягалась, пам’ятаючи про обіцянку чоловіка обрізати її, якщо вона заважатиме йому рухатись. Все ще не було чутно жодного звуку. Біллі непорушно стояв поруч зі мною, але відчувалося, що всередині він весь вібрує від напруження.

Знову виникло дивне відчуття, що всі п’ятеро не просто зникли в тумані, а стали невидимими. На якусь мить їхній одяг, здавалося, рухався сам собою, а потім зник і він. По-справжньому неприродна щільність туману вражала тоді, коли ви бачили, як він поглинає людей за лічені секунди.

Я і далі попускав мотузку. Вийшла вже чверть мотузки, потім половина. На якусь мить вона перестала виходити. Вона обм’якла й безживно повисла в моїх руках. Я затамував подих. Потім вона знову пішла. Я пропускав її між пальцями, аж раптом згадав, як батько водив мене в кінотеатр «Бруксайд» на фільм «Мобі Дік» із Ґреґорі Пеком. Здається, я навіть усміхнувся.

Вийшло вже три чверті мотузки. Я бачив її кінець біля ноги Біллі. Потім мотузка знову завмерла в моїх руках. Вона лежала нерухомо, можливо, секунд із п’ять, а потім рвонулась уперед ще на п’ять футів. Потім вона раптом різко смикнулась ліворуч і струною натягнулась об край дверей.

Ще двадцять футів мотузки раптом вирвалися в мене з рук, залишивши на лівій долоні легкий опік. А з туману пролунав високий, тремтячий крик. Неможливо було визначити, хто то кричав: жінка чи чоловік.

Мотузка знову хльоснула мене по руках. І ще раз. Її теліпало у проймі дверей то праворуч, то ліворуч. Ще кілька футів вилетіло в туман, а потім звідти почулося пронизливе виття-голосіння, і Біллі аж застогнав, почувши його. Гатлен завмер, вирячивши очі від жаху. Один кутик його рота опустився вниз і посіпувався.

Виття різко обірвалось. Здавалося, минула вічність у давучкій тиші. Тоді заверещала та стара жінка — цього разу не виникло жодних сумнівів, хто то був.

— Заберіть його від мене! — благала вона. — О, Господи, Господи, заберіть його...

Потім і її крик урвався.

Майже вся мотузка різко вирвалася з мого нещільно стиснутого кулака, і тепер я відчув сильніший опік. Потім вона повністю ослабла, і з туману долинув звук — соковите, гучне хрюкання, — від якого в мене вмить пересохло в роті.

Це був звук, не схожий ні на що. Такого я зроду не чув. Він викликав в уяві зняття фільму в африканському вельді чи в південноамериканських болотах. Цей звук належав великій звірині. Він повторився — низький, рвучкий і дикий. Ще раз... а потім перейшов на серії низьких бурмотінь і незабаром зовсім зник.

— Зачиніть двері, — тремтячим голосом попросила Аманда Дамфріс. — Будь ласка.

— Хвилину, — сказав я і почав затягувати мотузку назад.

Вона виринала з туману і вкладалася навколо моїх ніг неохайними петлями й кільцями. Приблизно за три фути від кінця нова біла мотузка стала темно-червоною.

— Смерть! — зарепетувала місіс Кармоді. — Виходити на вулицю — це смерть! Тепер ви бачите?

Кінець мотузки являв собою пожований і розмочалений клубок волокон і маленьких ворсинок бавовни. На тих маленьких ворсинках виднілися крихітні краплі крові.

Ніхто не заперечив місіс Кармоді.

Майк Гатлен відпустив двері, і вони, хряпнувши, зачинились.





VII. Перша ніч




Містер Маквей працював у Бріджтоні м’ясником з тих пір, як мені було дванадцять чи тринадцять, але я поняття не мав, як його звуть, чи скільки йому років. Він поставив газовий гриль під одним із маленьких витяжних вентиляторів — вентилятори не працювали, але, схоже, вони все ще створювали якусь вентиляцію, — і вже о 18:30 запах смаженої курки наповнив зал магазину. Бад Браун на те й слова не сказав. Хтозна, може, то його заціпило від шоку, але, найвірогідніше, він розумів, що свіже м’ясо й птиця з часом не стають свіжішими. Курка пахла чудово, але мало кому хотілося їсти. Містер Маквей, маленький, худий і акуратний у своїй білій уніформі, все ж таки приготував птицю, розіклав по два шматочки на паперові тарілки й виставив їх на м’ясному прилавку, достоту як у їдальні.

Місіс Турман принесла нам із Біллі по порції разом із картопляним салатом. Я поїв, скільки зміг, але Біллі навіть не торкнувся до їжі.

— Тобі треба поїсти, хлопче, — сказав я.

— Я не голодний, — сказав він, відставляючи тарілку.

— Ти не зможеш стати великим і сильним, якщо не...

Місіс Турман, що сиділа трохи позаду Біллі, похитала головою.

— Гаразд, — сказав я. — Принаймні піди візьми персик і з’їж. Добре?

— А якщо містер Браун щось скаже?

— Якщо він щось скаже, прийдеш до мене й скажеш мені.

— Добре, тату.

Він повільно пішов по проходу. Останнім часом він якось зіщулився. У мене серце стискалось, коли я дивився, як він іде. Містер Маквей продовжував готувати курку, очевидно, не звертаючи уваги на те, що її їли лише кілька людей. Його просто захоплював сам процес приготування. Як я вже казав, є багато способів упоратися з подібною ситуацією. Важко уявити, що це може бути так, але це саме так. Розум примхливий, як мавпа.

Ми з місіс Турман сиділи посеред полиць із ліками. По всьому магазину люди порозсідалися маленькими групками. Ніхто, крім місіс Кармоді, не сидів самотою; навіть Майрон і його приятель Джим трималися разом — вони обидва хропли біля пивного охолоджувача.

Шестеро нових вартових сиділи біля шпарин у мішках. Один із них, Оллі, гриз курячу ніжку й запивав пивом. Біля кожного спостережного пункту до стіни тулилися саморобні смолоскипи з держаків для швабр і напоготові стояла каністра з рідиною для розпалювання вугілля... але я не думаю, що тепер хтось по-справжньому надіявся на ті смолоскипи так, як раніше. Не після того низького й жахливого звірячого ревища, не після пережованої і просякнутої кров’ю мотузки для білизни. Якщо щось там вирішило, що воно хоче нас, то воно нас отримає. Воно, або вони.

— Наскільки все буде погано сьогодні вночі? — запитала місіс Турман спокійним голосом, хоча очі в неї були запалені й перелякані.

— Гетті, я просто не знаю.

— Нехай Біллі буде зі мною стільки, скільки можна. Я... Дейві, здається, я смертельно нажахана. — Вона сухо засміялась. — Справді, думаю, що так воно і є. Але якщо поряд зі мною буде Біллі, я дам собі раду. Я дам собі раду заради нього.

Очі в неї блищали. Я нахилився і легенько поплескав її по плечу.

— Я так хвилююся за Алана, — сказала вона. — Він мертвий, Дейві. В глибині душі я впевнена, що він мертвий.

— Ні, Гетті. Ти не можеш цього знати.

— Але я відчуваю, що це так. Невже ти нічого не відчуваєш про Стефані? У тебе немає хоча б... якогось відчуття?

— Ні, — збрехав я, зціпивши зуби.

З її горла вирвався здавлений звук, і вона затулила долонею рота. В її окулярах відбивалося тьмяне, каламутне світло.

— Біллі повертається, — пробурмотів я.

Він їв персик. Гетті Турман поплескала по підлозі біля себе і сказала, що коли він доїсть, вона покаже йому, як зробити чоловічка з кісточки персика й нитки. Біллі кволо усміхнувся їй, і місіс Турман усміхнулась у відповідь.





* * *


О 20:00 на чергування до шпарин заступили шестеро нових бійців, і Оллі підійшов до того місця, де сидів я.

— Де Біллі?

— З місіс Турман, там, позаду, — відповів я. — Вони займаються рукоділлям. Уже зробили чоловічків з персикових кісточок, маски з господарських сумок і ляльок із яблук, а тепер містер Маквей показує йому, як робити чоловічків-сажотрусів.

Оллі зробив добрячий ковток пива і сказав:

— Там назовні щось рухається.

Я пильніше придивився до нього й зустрівся з його впевненим поглядом.

— Я не п’яний, — сказав він. — Я намагався напитись, але не виходить. А мені б дуже цього хотілося, Девіде.

— Що ти маєш на увазі, коли кажеш, що там щось рухається?

— Точно не скажу. Я запитав Волтера, і він сказав, що в нього теж було таке відчуття, ніби частини туману на якусь хвилину темніли — іноді просто маленька смужка, іноді велика темна пляма, схожа на синець. Потім все зникає. І сам туман теж рухається. Навіть Арні Сіммс сказав, що відчуває, ніби там щось відбувається, а Арні ж сліпий, як кажан.

— А що кажуть інші?

— Вони всі нетутешні, незнайомі мені, — сказав Оллі. — Я нікого з них не питав.

— А ти впевнений, що тобі не привиділось?

— Упевнений, — відповів він. Він кивнув у бік місіс Кармоді, яка сиділа самотою в кінці проходу. Апетит її жодним чином не постраждав: на її тарілці громадилась ціла купа курячих кісток. Вона запивала чимось темним — чи то соком «В-8», чи то кров’ю. — Гадаю, в одному вона мала рацію, — сказав Оллі. — Ми дізнаємось. Ось коли стемніє, тоді ми про все й дізнаємось.





* * *


Але нам не довелося чекати темряви. Коли вона настала, Біллі майже нічого того не бачив, бо місіс Турман відвела його в кінець залу. Оллі все ще сидів зі мною, коли один із чоловіків попереду верескнув і відскочив від свого посту, розмахуючи руками. Наближалась двадцята тридцять. Знадвору перлинно-білий туман потемнів до нудно-сірого кольору листопадових сутінків.

Щось притиснулось іззовні до скла в одній зі шпарин.

— Боже мій! — закричав чоловік, який ніс там варту. — Пустіть мене! Випустіть мене звідси!

Він побіг, витріщивши очі й кидаючись з боку в бік, в кутику його рота мерехтіла в сутінках тоненька цівочка слини. Потім він звернув і помчав по дальньому проходу повз вітрини із замороженими продуктами.

Почулися ще крики. Деякі люди побігли до входу, щоб дізнатися, що там сталось. Більшість рушили назад, не цікавлячись і не бажаючи бачити, що там повзає по склу.

Я пішов до шпарини, Оллі — поруч зі мною. Його рука була в кишені, де лежав пістолет місіс Дамфріс. Ще хтось із вартових закричав — не так від страху, як від огиди.

Ми з Оллі прослизнули через один із касових рядів. Тепер я побачив, що сполохало вартового. Я не міг сказати, що це було, але я це бачив. Воно було схоже на одну з маленьких істот на картинах Босха, на отих його пекельних фресках. Було в ньому і щось жахливо комічне, бо воно трохи нагадувало один із тих химерних витворів із вінілу й пластику, які можна купити за два долари, щоб здивувати друзів... власне, саме такі цяцьки, які я, за словами Нортона, підкинув на склад.

Воно було близько двох футів завдовжки, сегментоване, рожевуватого кольору обгорілої плоті, яка вже загоїлась. На кінцях коротких, гнучких стебел у двох різних напрямках витріщалися булькаті очі. Ці істоти переміщалися по вікну на товстих сисальцях. З протилежного кінця в них стирчало щось схоже чи то на статевий орган, чи то на жало. А зі спини проростали величезні перетинчасті крила, схожі на крила кімнатної мухи. Коли ми з Оллі наблизилися до скла, вони ледве ворушилися.

У шпарині ліворуч од нас, де чоловік лаявся від огиди, три такі істоти повзали по склу. Вони мляво пересувалися по ньому, залишаючи за собою липкі равликові сліди. Їхні очі — якщо то були очі — виблискували на кінцях стебел завтовшки як палець. Найбільша з цих тварюк була десь футів чотири завдовжки. Час од часу вони переповзали одне через одного.

— Ви тільки подивіться на цю трикляту гидоту, — сказав Том Смоллі здушеним голосом.

Він стояв біля шпарини праворуч од нас. Я не відповів. Тих комах тепер було видно в усіх шпаринах, а це означало, що вони, мабуть, повзали по всій будівлі... як личинки по шматку м’яса. Це була недуже приємна картина, і я відчув, як курка, яку я встиг з’їсти, запросилась назовні.

Хтось схлипував. Місіс Кармоді верещала про мерзоту із пекельних глибин. Хтось грубо сказав їй, щоб вона закрила свою помийницю, якщо не хоче отримати в писок. Те ж саме старе лайно.

Оллі дістав із кишені пістолет місіс Дамфріс, і я схопив його за руку.

— Не дурій.

Він вирвався.

— Я знаю, що роблю, — сказав він.

Із застиглим, як маска, виразом огиди на обличчі він постукав по вікну дулом пістолета. Крила комашні шалено затріпотіли, аж поки не перетворились на розмиті плями, і якби хто не знав про крила, то подумав би, що ці тварюки безкрилі. Потім вони просто позлітали.

Інші, побачивши, що зробив Оллі, підхопили ідею, і собі затарабанили держаками швабр по склу. Тварюки злітали, але одразу ж поверталися назад. Очевидно, у них було не більше мізків, ніж у звичайної кімнатної мухи. Майже панічна ситуація розчинилась у гомоні розмов. Я чув, як хтось когось запитував, що буде, якщо така тварюка сяде на тебе. Це було запитання, на яке мені зовсім не хотілося отримати відповідь.

Стукіт у вікна почав стихати. Оллі повернувся до мене, збираючись щось сказати, але не встиг він відкрити рота, як щось вискочило з туману й схопило одне із створінь, що повзали по склі. Здається, я закричав. Не пам’ятаю.

Ця потороча теж уміла літати. Це все, що я встиг помітити. Туман потемнів саме так, як описав Оллі, тільки темне марево не зникло, а перетворилося на щось, що махало шкірястими крилами, мало біле, як у альбіноса, тіло й червонуваті очі. Воно вдарилося в скло з такою силою, що те аж затремтіло, а тоді роззявило дзьоба, підхопило рожеву тварючку й зникло. Все це зайняло не більше п’яти секунд. Я тільки встиг подумати, що та рожева комаха звивалася і тріпотіла, падаючи в чужу горлянку, так само, як маленька рибка звивається і тріпоче, потрапивши в дзьоб чайки.

Почувся ще один удар, і ще один. Люди знову здійняли лемент, і в глибині магазину почалася штовханина. Потім пролунав ще один пронизливий крик, крик болю, і Оллі сказав:

— Боже мій, то впала ота стара жінка, і вони топчуться просто по ній.

Він побіг назад через касу. Я повернувся, щоб піти за ним, аж тут я побачив щось, що змусило мене завмерти на місці.

Високо вгорі праворуч від мене повільно сповзав один із мішків із добривами для газонів. Том Смоллі був просто під ним, вдивляючись у туман крізь шпарину.

Ще один рожевий жук приземлився на товсте скло шпарини, де стояли ми з Оллі. Одна з летючих потвор кинулася вниз і схопила його. Стара жінка, яку збили з ніг, продовжувала кричати пронизливим, надтріснутим голосом.

Мішок. Мішок сповзав.

— Смоллі! — крикнув я. — Обережно! Вгорі!

У загальній метушні він мене не почув. Мішок хитнувся, а потім полетів униз.

Він ударив Тома прямо по голові. Той важко впав, зачепившись підборіддям за полицю під вітриною.

Одна з тих летючих істот-альбіносів продиралася крізь дірку в склі. Тепер, коли крики припинилися, було чутно її м’яке шкрябання. На трикутній, трохи нахиленій набік голові виблискували червоні очі. Важкий гачкуватий дзьоб хижо відкривався і закривався. Те створіння було трохи схоже на птеродактилів, малюнки яких можна побачили в книжках про динозаврів, але більше спадали на гадку нічні жахіття божевільного.

Я схопив один із смолоскипів і встромив його в банку з рідиною для розпалювання вугілля, перекинувши її і розливши на підлогу.

Летюча потвора всілась на мішках із добривами для газонів, озираючись довкола, повільно й злісно переступаючи з однієї пазуристої лапи на другу. Це була дурна істота, я в цьому абсолютно впевнений. Двічі вона намагалась розправити крила, які билися об стіни, а потім складала їх на своїй згорбленій спині, як крила грифона. На третій раз вона втратила рівновагу й незграбно беркицьнулась зі свого сідала, все ще намагаючись розправити крила. Вона приземлилась на спину Тома Смоллі. Одним порухом пазуристої лапи вона розпанахала його сорочку й роздерла спину. Потекла кров.

Я стояв там десь за три фути від неї. З мого смолоскипа скрапувала запалювальна рідина. Я був готовий вбити ту тварюку... аж раптом зрозумів, що в мене немає сірників, щоби підпалити смолоскип. Останнього сірника я використав годину тому, щоб запалити сигару містеру Маквею.

У залі зчинився шарварок. Люди побачили істоту, що сиділа на спині Смоллі, і яку ніхто в світі раніше не бачив. Вона стрімко нахилилась і вирвала шматок м’яса з шиї Смоллі.

Я вже готувався використати смолоскип як палицю, коли його кінець, обмотаний ганчіркою, раптом спалахнув. Поруч стояв Ден Міллер, тримаючи в руках запальничку «Зіппо» з емблемою морської піхоти. Його обличчя скам’яніло від жаху й люті.

— Убий його, — хрипко промовив він. — Убий його, якщо зможеш.

Поряд із ним був Оллі. Він тримав у руці пістолет місіс Дамфріс 38-го калібру, але не стріляв, щоб не поцілити в Тома.

Потвора розправила крила й змахнула ними — очевидно, не для того, щоб полетіти, а щоб краще вхопитися за здобич — а потім її шкірясто-білі перетинчасті крила обхопили всю верхню частину тіла бідолашного Смоллі. Потім почулися жахливі звуки розриваної плоті, звуки, які я просто не наважуюсь детально описувати.

Все це сталося за лічені секунди. Потім я штрикнув її своїм смолоскипом. Було відчуття, що я влучив у щось не міцніше за повітряного змія. Наступної миті вся істота спалахнула. Вона видала верескливий звук, її крила розправились, голова смикнулась, а червонуваті очі закотилися від того, що, як я щиро сподіваюся, було смертельною агонією. Вона злетіла зі звуком, схожим на ляскання простирадла на мотузці під різким весняним вітром. Потвора знову видала той іржавий верескливий звук.

Усі задерли голови, щоб простежити за її вогненним, останнім польотом. Я думаю, ніщо в цій катавасії не закарбувалося в моїй пам’яті так міцно, як ця палаюча потвора, що летіла зигзагоподібним курсом над проходами федерального супермаркету, розкидаючи навсебіч обвутлені й димливі шматки самої себе. Нарешті вона врізалась в соуси для спагетті, перетворюючи всі ті «Рагу», «Принци» і «Прими Сальси» у криваві потоки. Від неї залишився лише попіл і кістки. Запах її горілої плоті був різкий і нудотний. І, ніби підкреслюючи його, в залі з’явився інший — тонкий і їдкий сморід туману, що заповзав крізь розбите скло.

На мить запанувала цілковита тиша. Нас зачарувала й об’єднала чорна магія цього яскраво палаючого смертельного польоту. Потім хтось заверещав. Інші закричали. І звідкись іззаду я почув плач свого сина.

Мене схопила чиясь рука. Це був Бад Браун. Очі його вилазили з очниць, губи кривилися в гарчанні, відкриваючи вставні зуби.

— Там ще одна така тварюка, — сказав він і показав пальцем.

Один із жуків проліз у дірку і тепер сидів на мішку з-під добрив. Можна було почути, як дзижчать його мушині крила — це було схоже на звук дешевого електричного вентилятора з універмагу. Його рожеве й гидотно пухле тіло швидко дихало, а очі випиналися зі стебелець.

Я рушив до нього. Мій смолоскип іще не згас. Але мене випередила місіс Репплер, вчителька третіх класів. Це була сухорлява жінка років п’ятдесяти п’яти, може, шістдесяти, яка своїм жорстким і висохлим на вигляд тілом завжди нагадувала мені смужку в’яленої яловичини.

У кожній руці вона тримала по банці «Рейда», немов якийсь божевільний стрілець в екзистенціальній комедії. Вона так люто загарчала, що їй могла би позаздрити печерна людина, яка розколює череп ворога. Тримаючи аерозольні балончики у витягнутих руках, вона натиснула на кнопки. Густий спрей-інсектицид обліпив тварюку. Вона забилася в агонії, шалено крутячись і борсаючись, і нарешті впала з мішків, відскочивши від тіла безсумнівно мертвого вже Тома Смоллі і приземлившись на підлогу. Її крила шалено дзижчали, але понести її більше нікуди не могли, бо були дуже густо вкриті «Рейдом». Через кілька секунд крила сповільнилися, а потім завмерли. Тварюка здохла.

Було чутно, як люди плачуть. І стогнуть. Стогнала старенька, яку збили з ніг і добряче пом’яли. А ще десь чувся сміх. Сміх приречених. Місіс Репплер стояла над своєю жертвою, її худі груди швидко здіймалися й опускалися.

Гатлен і Міллер знайшли один із тих візків, якими комірники розвозять ящики з товарами по магазину, і спільними зусиллями витягли його на мішки з добривами для газонів, заблокувавши клиноподібний отвір у склі. Як тимчасовий захід, це було непоганим рішенням.

Підійшла Аманда Дамфріс, рухаючись немов сновида. В одній руці вона тримала пластикове відро, другою стискала віник, все ще загорнутий у прозору обгортку. Вона нахилилась, дивлячись на мертву рожеву істоту широкими й порожніми очима, і замела того жука чи слимака, чи що воно там було, у відро. Було чутно шелест целофану на вінику, коли вона мела ним по підлозі. Потім вона підійшла до виходу. На дверях наче не було видно жодного жука. Вона трохи прочинила їх і викинула відро надвір. Воно впало на бік, перекочуючись туди-сюди по дедалі менших дугах. Одна з рожевих істот вигулькнула з темряви, приземлилась на те відро й заходилась повзати по ньому.

Аманда розплакалась. Я підійшов і обійняв її за плечі.





* * *


О пів на другу наступного ранку я сидів, притулившись спиною до білої емальованої стінки м’ясного прилавка й дрімав. Голова Біллі лежала на моїх колінах. Він міцно спав. Неподалік спала Аманда Дамфріс, поклавши голову на чиюсь зібгану куртку.

Невдовзі після вогненної смерті птахоподобини ми з Оллі сходили на склад і зібрали з пів дюжини таких підстилок, як та, якою я вкрив Біллі. На них спало кілька людей. Ми також принесли кілька важких ящиків із апельсинами й грушами, і вчотирьох позакидали їх на мішки з добривами перед діркою в склі. Навряд чи птахочудовиська змогли б зрушити ті ящики; вони важили близько дев’яноста фунтів кожен.

Але птахи й жукоподібні істоти, якими вони харчувалися, були не єдиними виплодками туману. Там ще водилась ота тварюка з мацаками, яка забрала Норма. А також була ще погризена мотузка, про яку варто було подумати. А ще було невидиме чудовисько, яке видавало низьке гортанне ревіння, якого теж не можна було скидати з рахунків. Відтоді ми ще не раз чули подібні звуки — іноді досить далеко, — але наскільки далеко було те «далеко», якщо туман гасив усі звуки? А іноді вони лунали настільки близько, аж будівля стрясалась, і тоді здавалося, ніби в серце замість крові зненацька бурхнула крижана вода.

Біллі здригнувся в мене на колінах і застогнав. Я погладив його по голові, і він застогнав ще голосніше. Потім він, схоже, знову поринув у менш небезпечні води сну.

Моя дрімота розвіялась, і я знову сидів з розплющеними очима. З настанням темряви мені вдалося поспати лише хвилин дев’яносто, та й то серед нічних жахіть. В одному з фрагментів сну знову «прокрутилась» минула ніч.

Біллі й Стеффі стояли перед вікном, дивлячись на чорну й темно-сіру воду, на сріблястий водограй, що кружляв, віщуючи шторм. Я намагався добігти до них, знаючи, що сильний вітер може розбити вікно й засипати всю вітальню смертоносними скляними стрілами. Але хоч як я біг, мені здавалося, що я не наближаюся до них. А потім з водостоку випурхнув птах, велетенський багряний птах смерті, чий доісторичний розмах крил затьмарював усе озеро із заходу на схід. Його дзьоб розкрився, відкриваючи горлянку завбільшки як тунель Голланда[16].1 коли птах наблизився, щоби проковтнути мою дружину і сина, низький, зловісний голос почав пошепки повторювати: «Проект „Вістря стріли“»... «Проект „Вістря стріли“»... «Проект „Вістря стріли“»...

Не тільки ми з Біллі погано спали. Хтось кричав уві сні, а хтось продовжував кричати й після пробудження. Пиво зникало з охолоджувача з неймовірною швидкістю. Бадді Іґлтон мовчки поповнював його запас зі складу. Майк Гатлен сказав мені, що «Сомінекс» закінчився. Зовсім. Він припустив, що снодійне брали по шість-вісім пляшечок.

— Залишилося трохи «Найтолу», — сказав він. — Хочеш пляшечку, Девіде? — Я похитав головою і подякував йому.

А в останньому проході біля каси номер п’ять зібралися наші п’янички. Їх було чоловік сім, всі немісцеві, крім Лу Таттінґера, який тримав автомийку «Пайн Трі». А Лу не потрібен був привід, щоб, як то кажуть, зазирнути в чарку. Бригада п’яничок вже досить ґрунтовно себе анестезувала.

О так, було ще шестеро чи семеро тих, які збожеволіли.

Збожеволіли — не найкраще слово; мабуть, я просто не можу підібрати відповідного. Це були люди, які впали в цілковитий ступор без допомоги пива, вина чи піґулок. Вони дивилися на тебе порожніми й блискучими, як дверні ручки, очима. Твердий бетон реальності тріснув від якогось неймовірного землетрусу, і ці бідолахи провалилися крізь нього. Згодом дехто з них міг би оговтатися. Якби ж то було те згодом.

Решта з нас вдалася до власних психологічних компромісів, і в деяких випадках, гадаю, вони були доволі дивними. Місіс Репплер, наприклад, була переконана, що все це сон, принаймні так вона сказала. І сказала з певним переконанням.

Я подивився на Аманду. Я відчував до неї якесь незручно сильне почуття — незручне, але не зовсім неприємне. Її очі були неймовірного, яскраво-зеленого кольору... деякий час я стежив за нею, щоб побачити, чи не вийме вона пару контактних лінз, але, очевидно, колір був природний. Я хотів кохатися з нею. Моя дружина була вдома, можливо, жива, а найвірогідніше, мертва, в будь-якім разі сама, і я любив її; понад усе на світі я хотів повернутися до неї разом із Біллі, але при цьому я також хотів трахнути цю жінку на ім’я Аманда Дамфріс. Я намагався переконати себе, що це просто ситуація, в якій ми опинилися, і, можливо, так воно й було, але це жодним чином не змінювало мого бажання.

Я задрімав, а потім прокинувся близько третьої години. Аманда лежала, скрутившись калачиком, її коліна були підтягнуті до грудей, а руки затиснуті між стегнами. Здавалося, вона спала глибоким сном. Її кофтинка ледь задерлася з одного боку, відкриваючи чисту білу шкіру. Я подивився на неї і почав відчувати вкрай недоречну й незручну ерекцію.

Я спробував перевести думки в інше русло й подумав про те, як вчора хотів намалювати Брента Нортона. Ні, нічого такого серйозного, не картину, звичайно, але... просто всадовити його на колоді з моєю банкою пива в руці й накидати його спітніле, втомлене обличчя і два пасма його зазвичай ретельно зачесаного волосся, які неакуратно стирчали ззаду. Могло б вийти непогано. Мені знадобилося двадцять років життя з батьком, щоб прийняти думку, що бути просто хорошим художником — це теж добре.

Знаєте, що таке талант? Прокляття очікування. Ще змалечку ти маєш давати собі з цим раду. Якщо ти вмієш писати, то думаєш, що Бог послав тебе на землю, щоб ти перевершив Шекспіра. Якщо ти вмієш малювати, можливо, ти думаєш — а я саме так і думав, — що Бог послав тебе на землю, щоб перевершити свого батька.

Виявилося, що я не такий хороший, як він. А я, схоже, намагався стати таким довше, ніж мав би. У мене була виставка в Нью-Йорку, і це був провал — мистецтвознавці розгромили мене вщент, порівнюючи, знову ж таки, з моїм батьком. Через рік я зайнявся комерційною рекламою, щоб утримувати себе і Стефф. Вона була вагітна, і одного разу я сів і поговорив про це сам із собою. Результатом тієї розмови стало переконання, що серйозне мистецтво завжди буде для мене хобі, не більше.

Я робив рекламу шампуню «Золота дівчина» — ту, де дівчина стоїть верхи на велосипеді, ту, де вона грає у фрізбі на пляжі, ту, де вона стоїть на балконі своєї квартири з напоєм у руці. Я робив ілюстрації до оповідань для більшості солідних ілюстрованих журналів, але я пробився в цю сферу, роблячи простенькі ілюстрації для оповідань в менш солідних чоловічих журналах. Я робив постери до кількох фільмів. Грошей не бракувало. Ми досить упевнено трималися на плаву.

Минулого літа я брав участь у виставці в Бріджтоні. Я виставив дев’ять полотен, які намалював за п’ять років, і шість із них продав. Одна з тих картин, яку я б точно не продав, за дивним збігом обставин зображувала супермаркет «Федерал Фудс». Перспектива була з дальнього кінця парковки. На моїй картині стоянка була порожня, за винятком ряду бляшанок з квасолею «Кемпбелз бінз» і «Френкс», кожна з яких була більшою за попередню, наближаючись до глядача. Остання з них мала близько восьми футів заввишки. Картина називалася «Квасоля і спотворена перспектива». Чоловік із Каліфорнії, топ-менеджер у якійсь компанії, що виготовляла тенісні м’ячі й ракетки, і хтозна-який іще спортивний інвентар, схоже, дуже хотів цю картину і не приймав відмови, незважаючи на картку «Не для продажу», застромлену в лівому нижньому кутку скромної дерев’яної рами. Він почав з шестисот доларів і підняв ціну до чотирьох тисяч. Сказав, що хоче придбати її для свого кабінету. Я не погодився її продати, і він пішов дуже спантеличений, але не здався: залишив свою візитівку на випадок, якщо я передумаю.



Нам би не завадили ті гроші — це був рік, коли ми зробили прибудову до будинку й купили повнопривідний автомобіль, — але я просто не міг її продати. Я не міг її продати, бо відчував, що це найкраща з моїх картин, і я хотів мати можливість дивитися на неї щоразу після того, як хтось, не усвідомлюючи власної жорстокості, запитував мене, коли я збираюся зайнятися чимось серйозним.

А потім, одного дня минулої осені, я випадково показав її Оллі Віксу. Він запитав мене, чи може він її сфотографувати й використати як рекламу впродовж одного тижня, і це був кінець моєї власної спотвореної перспективи. Оллі сприйняв мою картину такою, якою вона була, і тим самим змусив мене сприйняти її так само. Чудовий витвір неглибокого комерційного мистецтва. Не більше. І, слава Богу, не менше.

Я дозволив йому це зробити, а потім зателефонував тому топ-менеджеру додому в Сан-Луїс-Обіспо й сказав, що він може отримати картину за дві з половиною тисячі, якщо все ще хоче. Він погодився, і я відправив її поштою на узбережжя. І відтоді голос розчарованого очікування — той голос обманутої дитини, яка ніколи не зможе задовольнитися таким вищим ступенем порівняння, як безлике «добре» — майже замовк. І за винятком кількох перегуків, схожих на голоси якихось невидимих істот десь у туманній ночі, його більше не чути. Можливо, ви скажете мені, чому мовчання цього дитячого, вимогливого голосу так схоже на смерть?





* * *


Близько четвертої ранку Біллі прокинувся — принаймні почасти — й озирнувся навколо каламутними, безтямними очима.

— Ми все ще тут?

— Так, любий, — сказав я. — Ми тут.

Він заплакав зі слабкою безпорадністю, і це було жахливо. Аманда прокинулась і подивилась на нас.

— Привіт, маленький, — сказала вона й ніжно пригорнула його до себе. — Вранці все буде здаватися трохи кращим.

— Ні, — уперто сказав Біллі. — Ні, не буде. Не буде. Не буде.

— Шшш, — сказала вона. Її очі зустрілися з моїми над його головою. — Шшш, тобі вже давно пора спатки.

— Я хочу до мами!

— Так, хочеш, — сказала Аманда. — Звичайно, хочеш.

Біллі покрутився в неї на колінах, поки не вклався так, щоб йому було мене видно. Деякий час він поглядав на мене. А потім знову заснув.

— Дякую, — сказав я. — Ви були йому потрібні.

— Він мене навіть не знає.

— Це нічого не змінює.

— То що ви думаєте? — запитала вона. Її зелені очі невідривно дивились на мене. — Що ви насправді думаєте?

— Запитаєте мене вранці.

— Я запитую вас зараз.

Я відкрив рота, щоб відповісти, і тут із темряви, наче з жахітної казки, матеріалізувався Оллі Вікс. Він тримав ліхтарика, прикритого однією з жіночих блузок, і спрямовував його в стелю. Світло відкидало дивні тіні на його виснажене обличчя.

— Девіде, — прошепотів він.

Аманда подивилась на нього, спочатку здивовано, а потім знову перелякано.

— Що таке, Оллі? — запитав я.

— Девіде, — знову прошепотів він. А потім: — Ходімо зі мною. Будь ласка.

— Я не хочу залишати Біллі. Він щойно заснув.

— Я побуду з ним, — сказала Аманда. — Ви краще йдіть. — Потім, додала тихіше: — Господи, це ніколи не закінчиться.





VIII. Що сталося з солдатами. Разом з Амандою. Розмова з Деном Міллером




Я пішов із Оллі. Він прямував до складу. Коли ми проходили повз охолоджувач, він прихопив пиво.

— Оллі, що сталось?

— Я хочу, щоб ти сам це побачив.

Він штовхнув двостулкові двері. Вони зачинилися за нами, дихнувши нам у спину. Було холодно. Мені не подобалося це місце, особливо після того, що сталося з Нормом. До того ж я згадав, що десь тут усе ще валяється шматок мертвого мацака.

Оллі зняв блузку з ліхтарика й спрямував промінь світла вгору. Спочатку мені здалося, що на одній із труб опалення під стелею хтось підвісив пару манекенів. Можливо, їх підвісили на рояльних струнах, чи ще на чомусь — така собі дитяча витівка на Гелловін.

Потім я помітив ноги, що теліпалися приблизно на висоті семи дюймів над цементною підлогою.

Там були дві купи перекинутих коробок. Я глянув на їхні обличчя, і в моєму горлі почав підніматися крик, тому що це не були обличчя манекенів з універмагу. Обидві голови були схилені набік, ніби оцінюючи якийсь жахливо смішний жарт, жарт, який змусив їх реготати так, що вони аж посиніли.

Їхні тіні. Їхні видовжені тіні, відкинуті на стіну позаду них.

Їхні язики. Їхні висолоплені язики.

Вони обидва були вдягнені в уніформу. Це були ті хлопці, яких я помітив раніше, але потім якось втратив з очей. Молоді солдатики з...

Крик. Я чув, як він зароджується в моєму горлі, наче стогін, наростаючи, як поліцейська сирена, і тут Оллі схопив мене за руку трохи вище ліктя.

— Не кричи, Девіде. Ніхто не знає про це, крім нас із тобою. І я хочу, щоб так усе й залишилось.

Якимсь чином мені вдалося стриматись.

— Ті молоді солдатики... — ледве видушив я.

— ...із «Проекту „Вістря стріли“», — сказав Оллі. — Точно.

Щось холодне тицьнули мені в руку. Банка пива.

— Випий. Тобі не завадить.

Я вихилив усю банку.

І Оллі розповів:

— Я зайшов подивитися, чи є у нас запасні картриджі для газового гриля, яким користується містер Мак-вей. І побачив цих хлопців. Наскільки я зрозумів, вони, схоже, приготували петлі й стояли на тих двох купах коробок. Вони, схоже, зв’язали руки один одному, а потім підтримували один одного, коли переступали через мотузку між зап’ястями. Так... так, щоб їхні руки опинилися позаду них, розумієш? Потім — я так думаю — вони просунули голови в петлі й затягли їх, сіпаючи головами вбік. Можливо, один із них порахував до трьох і вони стрибнули разом. Я не знаю.

— Це неможливо зробити, — сказав я, відчуваючи, як пересохло в мене в роті. Але їхні руки й справді були зв’язані за спиною. Я не міг відвести від них очей.

— Можливо. Якби вони сильно захотіли, Девіде, то можливо.

— Але чому?

— Гадаю, ти знаєш чому. Звісно, туристи, відпочивальники, як той хлопець Міллер, не допетрають, але тут є достатньо місцевих людей, які цілком могли би здогадатися.

— «Проект „Вістря стріли“»?

— Я цілими днями стою біля отих кас і багато чого чую, — сказав Оллі. — За всю цю весну я до біса наслухався про цей клятий проект «Вістря стріли», і не чув нічого хорошого. Чорний лід на озерах...

Я згадав, як Білл Джості, нахилившись до мого вікна, дихав мені в обличчя теплим перегаром. Не просто атоми, а інші атоми. А тепер ці тіла, що звисають з труби. Перехняблені голови. Черевики над підлогою. Висолоплені язики, як сосиски.

Із жахом я усвідомив, що десь у мені відкриваються нові двері сприйняття. Хіба нові? Аж ніяк. Старі двері сприйняття. Сприйняття дитини, яка ще не навчилася захищати себе, розвиваючи тунельний зір, що не пропускає дев’яносто відсотків навколишнього. Діти бачать все, на що потрапляють їхні очі, чують все, що в межах досяжності їхніх вух. Але якщо життя — це зростання свідомості (як проголошує вишивка, яку моя дружина зробила в старших класах школи), то це також і обмеження сприйняття.

Жах — це розширення перспективи й сприйняття. Жах полягав у розумінні того, що мене стрімко несе кудись униз, туди, звідки більшість із нас піднімається, вистрибуючи з підгузків у труси. Це ж саме я бачив і на обличчі Оллі. Коли раціональність починає руйнуватися, ланцюги людського мозку можуть перевантажуватись. Аксони іскрять і перегріваються. Галюцинації стають реальністю: в точці, де перспектива нібито змушує перетинатися паралельні лінії, справді існує ртутна калюжа; мерці ходять і розмовляють; троянда починає співати.

— Від кого я тільки цього не чув, — сказав Оллі. — Джастін Робардс. Нік Точай. Бен Майклсон. У маленьких містечках секретів не збережеш. Усе випливе назовні. Іноді це як джерело — воно просто б’є з-під землі, і ніхто не знає, звідки воно взялося. Ти щось почув у бібліотеці й передав це далі, або на пристані для яхт у Гаррісоні, бозна-де ще й чому. Але всю весну й літо я тільки й чув: «Проект „Вістря стріли“», «Проект „Вістря стріли“».

— Але ці двоє, — сказав я. — Господи, Оллі, вони ж просто хлопчаки.

— У ’Намі[17] такі хлопчаки відрізали вуха. Я був там. Я бачив.

— Але... що могло змусити їх вчинити таке?

— Не знаю. Може, вони щось знали. Може, тільки підозрювали. Вони, мабуть, розуміли, що люди тут рано чи пізно почнуть їх розпитувати. Якщо це «рано чи пізно» настане.

— Якщо ти маєш рацію, — сказав я, — то це мусить бути щось дуже погане.

— Той шторм, — сказав Оллі своїм м’яким, рівним голосом. — Можливо, він щось там зруйнував. Може, стався нещасний випадок. Вони могли гратися з чим завгодно. Дехто стверджує, що вони експериментували з високоінтенсивними лазерами й мазерами. Іноді я чую про термоядерну енергію. А якщо... раптом вони пробили діру прямо в інший вимір?

— Це маячня, — сказав я.

— А вони? — запитав Оллі, кивнувши на тіла.

— Ні. Питання в іншому: що нам робити?

— Я думаю, що нам треба їх зрізати й сховати, — швидко відповів він. — Покладемо їх подалі під купу різного непотребу — собачий корм, миючі засоби й таке інше. Якщо хтось про це дізнається, буде тільки гірше. Ось чому я прийшов до тебе, Девіде. Я подумав, що ти єдиний, кому я можу по-справжньому довіряти.

Я пробурмотів:

— Це наче нацистські військові злочинці, які вбивали себе у камерах, коли війна була програна.

— Так. Мені теж таке спало на думку.

Ми замовкли, і раптом за сталевими завантажувальними дверима знову почулося оте м’яке шурхотіння — звук щупалець, що м’яко ковзали по них.

Ми аж притиснулись один до одного. У мене мурашки поповзли по спині.

— Гаразд, — сказав я.

— Швидко все зробимо — і ходу, — сказав Оллі. Його сапфіровий перстень приглушено світився, коли він рухав ліхтариком. — Я хочу чимскоріше звідси забратися.

Я подивився на мотузки. Хлопці використали таку ж мотузку для білизни, якою я обв’язав того чоловіка в кепці для гольфу. Петлі впилися в одутлу плоть їхніх ший, і я знову подумав про те, що могло змусити їх обох пройти через це. Я знав, що Оллі мав на увазі, коли казав, що якщо новина про подвійне самогубство вийде назовні, то стане ще гірше. Мені вже стало гірше — а я ж думав, що гірше вже нікуди.

Почулось клацання. Оллі відкрив свого ножа, хорошого важкого ножа, призначеного для розрізання картонних коробок. 1, звісно ж, для перерізання мотузок.

— Ти чи я? — запитав він.

Я судомно зглитнув. — По одному.

Так ми й вчинили.





* * *


Коли я повернувся, Аманди вже не було, а з Біллі була місіс Турман. Вони обоє спали. Я йшов по одному з проходів і раптом почув голос:

— Містере Дрейтон. Девіде. — Це була Аманда, вона стояла біля сходів, які вели до кабінету менеджера, і її очі були схожі на смарагди. — Що там було?

— Нічого, — відповів я.

Вона підійшла до мене. Я відчув слабкий запах парфумів. Як же ж я її хотів!

— Ви брехун, — сказала вона.

— Нічого не було. Хибна тривога.

— Як скажете. — Вона взяла мене за руку. — Я щойно була в кабінеті. Він порожній, а на дверях є замок. — Її обличчя було абсолютно спокійним, але очі дико палали, а на шиї рівномірно бився пульс.

— Я не...

— Я бачила, як ти на мене дивився, — сказала вона. — Гадаю, нема сенсу про це говорити. З твоїм сином та жінка Турман.

— Так. — Мені спало на думку, що це був спосіб — можливо, не найкращий, але все ж таки спосіб — зняти прокляття з того, що ми з Оллі щойно зробили. Не найкращий спосіб, просто єдиний спосіб.

Ми піднялися вузькими сходами до кабінету. Він був порожній, як вона й казала. На дверях був замок. Я повернув його. У темряві вона була просто постаттю. Я простягнув руки, торкнувся її і притягнув до себе. Вона тремтіла. Ми опустилися на підлогу, спочатку на коліна, цілуючись, і я обхопив одну її пружну грудь і відчув швидке биття її серця крізь кофтинку. Я згадав, як Стеффі просила Біллі не торкатися дротів під напругою. Я згадав про синець, який був на її стегні, коли вона зняла коричневу сукню в нашу першу шлюбну ніч. Я згадав, як вперше побачив її, коли вона їхала на велосипеді через торговий центр Університету штату Мейн в Ороно, а я поспішав на одну з лекцій Вінсента Гартґена з папкою для малюнків під пахвою. І моя ерекція була шаленою.

Потім ми лягли, і вона сказала:

— Люби мене, Девіде. Зігрій мене.

Коли вона кінчила, то впилася нігтями в мою спину й назвала мене чужим іменем. Я не заперечував. Це нас певним чином зрівняло.

Коли ми спустилися вниз, почався якийсь повзучий світанок. Темрява за бійницями неохоче набула темно-сірого кольору, потім кольору хрому, а потім перетворилась на яскраву, безлику й неіскристу білизну екрана літнього кінотеатру. Майк Гатлен спав на розкладному стільці, який він десь роздобув. Ден Міллер сидів на підлозі трохи далі і наминав пончик «Гостесс». Такий, посланий білою цукровою пудрою.

— Сідайте, містере Дрейтон, — запросив він.

Я озирнувся в пошуках Аманди, але вона була далеко, посеред проходу.

Вона не озирнулась. Наш акт кохання в темряві вже здавався чимось із царини фантастики, в що неможливо було повірити навіть при цьому дивному денному світлі. Я сів.

— Бери пончик. — Він простягнув коробку.

Я похитав головою.

— Білий цукор — це смерть. Гірше, ніж сигарети.

Він засміявся.

— Тоді бери два.

Я вражено виявив, що в мені залишилося трохи сміху — Майк видобув його з мене, і цим він мені сподобався. Я таки з’їв два його пончики. Вони були дуже смачні. Потім я затягнувся сигаретою, хоча зазвичай не курю вранці.

— Мені треба повернутися до сина, — сказав я. — Він скоро прокинеться.

Міллер кивнув.

— Оті рожеві жуки, — сказав він. — Вони всі зникли. Так само, як і птахи. Ген Маневрування сказав, що останній вдарився у вікно близько четвертої. Очевидно, цей... зоопарк... значно активніший вночі.

— Тільки не розповідай це Ренту Нортону, — порадив я. — Або Норму.

Він знову кивнув і довго мовчав. Потім теж закурив сигарету й подививсь на мене.

— Ми не можемо тут залишатися, Дейтронне, — сказав він.

— Тут є їжа. Багато питва.

— Припаси тут ні до чого, і ти це знаєш. Що ми будемо робити, якщо одна з тих здоровенних тварюк вирішить вдертися сюди замість того, щоб просто товктися вночі навколо магазину? Спробуємо відігнати її держаками від мітел і рідиною для розпалювання?

Звичайно, він мав рацію. Можливо, туман захищав нас якимось чином. Ховав нас. Але, можливо, він не сховає нас надовго, до того ж було ще дещо. Ми пробули у «Федерал фудс» вже вісімнадцять годин, плюс-мінус, і я відчував, як мене починає охоплювати якась апатія, що мало чим відрізнялася від тієї апатії, яку я відчував разів зо два, коли намагався заплисти надто далеко. Було бажання перестрахуватися, нікуди не репатись, дбати про Біллі («і, можливо, страхати Аманду Дамфріс посеред ночі», прошепотів якийсь голос), почекати, може, туман розвіється і все залишиться, як було.

Я бачив це й на інших обличчях, і мені раптом спало на думку, що зараз у «Федерал фудс» є люди, які, ймовірно, не підуть звідси за жодних обставин. Сама думка про те, щоб вийти за двері після всього, що сталося, паралізувала б їх.

Міллер, либонь, бачив, як ці думки пробігають по моєму обличчю.

— Тут було близько вісімдесяти людей, коли прийшов цей клятий туман, — сказав він. — Відніми від цього числа хлопчину-пакувальника, Нортона, і чотирьох людей, які вийшли з ним, і того чоловіка, Смоллі. Залишається сімдесят три.

А якщо ще відняти двох солдатів, які зараз спочивають під стосом пакетів з кормом для цуценят «Путіна папі чау», то вийде сімдесят один.

— Потім відніми тих, які добровільно випали з реальності, — продовжив він. — Таких десять чи дванадцять. Скажімо, десять. Залишається близько шістдесяти трьох. Але... — Він підняв облиплий цукровою пудрою палець. — Із тих шістдесяти трьох знайдеться чоловік із двадцять, які просто не захочуть нікуди йти, хоч ти їх за руки-ноги тягни.

— І що все це доводить?

— Що нам треба забиратися звідси, ось і все. І я йду. Гадаю, десь опівдні. Я планую взяти стільки людей, скільки прийде. Я б хотів, щоб ти і твій хлопець пішли зі мною.

— Після того, що сталося з Нортоном?

— Нортон пішов, як ягня на заклання. Це не означає, що я чи люди, які підуть зі мною, повинні це зробити.

— Як ти можеш цьому запобігти? У нас лише один пістолет.

— Добре, хоч один є. Але якби нам вдалося перетнути перехрестя, то, можливо, ми змогли б дістатися до «Спортсмене екечейндж» на Мейн-стріт. У них тієї зброї достобіса.

— Забагато «якщо» і «можливо».

— Дейтронне, — сказав він, — ситуація непевна.

Це дуже легко злетіло з його язика, але в нього не було маленького хлопчика, за яким треба було наглядати.

— Слухай, облишмо поки що, гаразд? Я не дуже добре спав минулої ночі, зате в мене був шанс обміркувати деякі речі. Хочеш послухати?

— Звісно.

Він підвівся і потягнувся.

— Ходімо зі мною до вікна.

Ми пройшли через касовий ряд біля хлібних стелажів і зупинилися біля однієї зі шпарин. Чоловік, який там чергував, сказав:

— Жуки зникли.

Міллер поплескав його по спині.

— Іди візьми собі кави з чим-небудь, друже. Я почергую за тебе.

— Гаразд. Дякую.

Він пішов, а ми з Міллером підійшли до його шпарини.

— Розкажи мені, що ти там бачиш, — попросив він.

Я визирнув у шпарину. Мабуть, вночі одна із тих птахопотвор перекинула сміттєвий бак, розкидавши по асфальту папірці, бляшанки та паперові склянки з-під шейків із кафе «Молочна Королева» неподалік. Далі виднілися найближчі до магазину автомобілі з ряду, що зникав у білизні туману. Більше я нічого не бачив, про що йому й сказав.

— Той синій пікап «Шевроле» — мій, — сказав він, показуючи на нього, але я побачив у тумані лише натяк на синій колір. — Але якщо ти пам’ятаєш, то коли ти вчора приїхав сюди, на парковці було дуже тісно, так?

Я глянув на свого «Скаута» і згадав, що зміг припаркуватися біля самого супермаркету лише тому, що хтось інший якраз звільнив місце. Я кивнув.

— А тепер, Дейтронне, додай до цього факту ще дещо, — сказав Міллер. — Нортон і його четверо... як ти їх назвав?

— Пласкоземельники.

— Чудово. Саме так. Вони виходять, так? Майже на всю довжину тієї мотузки. Потім ми чуємо ревіння, наче там було ціле бісове стадо слонів. Так?

— Це не було схоже на слонів, — сказав я. — Це було схоже на... — «На щось із первісної каламуті», спало мені на думку, але я не хотів говорити це Міллеру, не після того, як він поплескав того хлопця по спині й сказав йому піти попити кави, наче тренер, який висмикує гравця з великої гри. Я міг би сказати це Оллі, але не Міллеру. — Не знаю, як це прозвучало, — невпевнено закінчив я.

— Але, висновуючи зі звуку, це було щось велике.

— Авжеж. — Висновуючи зі звуку, воно було збіса здоровенне.

— То чому ж ми не чули, як б’ються машини? Скреготу металу? Биття скла?

— Ну, тому що... — Я зупинився. Він мене впіймав. — Не знаю.

— Вони жодним чином не могли виїхати з парковки, коли це щось трясонуло, — сказав Міллер. — Я скажу тобі, що я думаю. Я думаю, що ми не чули машин, тому що багато з них могли зникнути. Просто... зникли. Провалилися крізь землю, випарувалися, як завгодно. Бо трясонуло таки сильно, якщо вже ці рами потріскались і повикривлялись, і з полиць усе попадало. І міська сирена замовкла в той самий час.

Я намагався уявити, як зникла половина парковки. Намагався уявити, як я виходжу надвір і просто підходжу до свіжого урвища на тому місці, де закінчується асфальт із розміткою паркувальних місць, акуратно нанесеною жовтою фарбою. Провалля, схил... а може, й прямовисна бездонна прірва, що губиться в безформному білому тумані...

Через пару секунд я запитав:

— Якщо це правда, як далеко ти думаєш заїхати на своєму пікапі?

— Я не думав про свій пікап. Я думав про твій повнопривідний автомобіль.

Авжеж, про нього варто було подумати, але ж не зараз.

— Що ще в тебе на думці?

Міллеру й самому не терпілося говорити далі.

— Аптека по сусідству, ось про що я думаю. Що скажеш?

Я відкрив рота, щоб сказати, що не маю ні найменшого уявлення, про що він говорить, і тут же закрив його, клацнувши зубами. Коли ми вчора приїхали в Бріджтон, місцева аптека працювала. Пральня була зачинена, але аптека працювала. Там навстіж відчинили двері, заблокувавши їх гумовими обмежувачами, щоб усередину заходило прохолодне повітря, бо через вимкнення електроенергії кондиціонери були виведені з ладу. Двері аптеки були не далі, ніж за двадцять футів від дверей «Федерал фудс». То чому ж...

— Чому ніхто з тих людей не прийшов сюди? — запитав мене Міллер. — Минуло вісімнадцять годин. Хіба вони не зголодніли? Вони точно не сидять там і не їдять «Дрістан» і прокладки «Стейфрі Міні-Падс».

— Там є їжа, — сказав я. — Там завжди продають якісь харчові продукти зі знижкою. Іноді це «зоологічні» крекери, іноді — випічка з тостерного тіста, всяка всячина. Плюс стійка з цукерками.

— Я просто не вірю, що вони давитимуться отим сміттям, коли тут є все, що завгодно.

— До чого ти ведеш?

— До того, що я хочу вибратися звідси, але не хочу бути обідом для якогось недолугого персонажа посереднього фільму жахів. Четверо чи п’ятеро з нас могли би піти в сусідню будівлю й розвідати ситуацію в аптеці. Така собі пробна куля.

— Це все?

— Ні, є ще дещо.

— Що саме?

— Вона, — просто відповів Міллер і тицьнув великим пальцем у бік одного з середніх рядів. — Та звихнута нечисть. Ота відьма.

Це була місіс Кармоді, і саме в неї він тицьнув пальцем. Вона була вже не сама, до неї приєдналися дві жінки. З їхнього яскравого одягу я здогадався, що це, мабуть, туристки або дачниці, жінки, які, можливо, залишили свої сім’ї, щоби «просто збігати в місто й прикупити того-сього», а тепер їх гризе тривога за своїх чоловіків і дітей. Жінки, які прагнуть вхопитися за будь-яку соломинку. Можливо, навіть за «чорну» розраду місіс Кармоді.

Її брючний костюм сяяв все тією ж зловісною пишнотою. Вона говорила, жестикулюючи, її обличчя було суворим і похмурим. Дві дами в яскравому одязі (але не такому яскравому, куди там, як брючний костюм місіс Кармоді, яка все ще притискала до себе пухкою рукою свій велетенський ридикюль, більше схожий на мішок) слухали, роззявивши роти.

— Вона — ще одна причина, чому я хочу забратися звідси, Дейтронне. До вечора з нею сидітиме шестеро людей. А якщо ці рожеві жуки й птахи повернуться сьогодні вночі, то до завтрашнього ранку з нею сидітиме ціла община. Тоді ми можемо почати турбуватися про те, кого вона накаже їм принести в жертву, щоб усе налагодилось. Можливо, мене, або тебе, або того хлопця, Гатлена. А може, твою дитину.

— Це ідіотизм, — сказав я.

Та чи було це ідіотизмом? Холод, який мене пройняв до кісток, сказав, що, може, й ні. Рот місіс Кармоді ворушився і ворушився. Очі туристок були прикуті до її зморшкуватих губ. Чи було це ідіотизмом? Я згадав про запилюжених опудал, які п’ють зі свого дзеркального струмка. Місіс Кармоді мала якусь владу. Навіть Стефф, зазвичай розсудлива й прямодушна, вимовляла ім’я цієї старої з тривогою.

«Та звихнута нечисть, — називав її Міллер. — Ота відьма».

— Зараз люди в цьому супермаркеті точно переживають досвід пацієнта божевільні, — сказав Міллер. Він показав на пофарбовані в червоний колір рами навколо скляних сегментів вітрини... покручені, потріскані, деформовані. — Їхній розум, напевно, нагадує оті рами. Мій принаймні точнісінько такий. Я провів половину минулої ночі в роздумах, що в мене, мабуть, повністю дах знесло, і що я, напевно, сиджу десь у божевільні в Данверсі, в гамівній сорочці й марю про жуків, птахів-динозаврів і мацаки, і що все це минеться, як тільки з’явиться мила санітарочка й уколе мені в руку конячу дозу торазину. — Його невелике обличчя було напружене й біле. Він подивився на місіс Кармоді, а потім знову на мене. — Кажу тобі, це може статися. Що глибше люди поринатимуть у божевілля, то все кращою ця відьма їм здаватиметься. І я не хочу бути тут, коли це станеться.

Губи місіс Кармоді ворушилися і ворушилися. Язик танцював навколо кривих зубів старої. Вона справді була схожа на відьму. Надіти їй на голову гостроверхий чорний капелюх, і картина завершена. Що там вона заливає своїм двом спійманим пташинам у яскравому літньому оперенні?

«Проект „Вістря стріли“»? Чорна весна? Мерзота з пекельних глибин? Людські жертвоприношення?

Маячня.

Та все ж...

— То що скажеш?

— Загалом я згоден, — відповів я йому. — Ми спробуємо сходити в аптеку. Ти, я, Оллі, якщо він захоче, ще один чи двоє. Потім ще раз усе обговоримо. — Навіть це викликало в мене відчуття, що я йду по вузькій балці над бездонним проваллям. Я не зможу допомогти Біллі, якщо загину. З іншого боку, я не зможу допомогти йому, просто сидячи на дупі.

Двадцять футів до аптеки. Це було не так вже й погано.

— Коли? — запитав він.

— Дай мені годину.

— Гаразд, — сказав він.





IX. Експедиція в аптеку




Я розповів місіс Турман і Аманді, а потім розповів Біллі. Вранці він мав кращий вигляд; на сніданок з’їв два пончики й тарілку кукурудзяних пластівців «Спешл-Кей». Потім я побігав з ним навзаводи вздовж двох проходів і навіть трохи його розвеселив. Діти настільки пристосовуються, що це просто лякає. Він був надто блідий, під очима все ще виднілися сизуваті набряки від виплаканих уночі сліз, і його обличчя було страшенно змарніле. Воно якось постаріло, наче за ним надто довго ховалася надто велика емоційна напруга. Але він усе ще був живий і все ще міг сміятися... принаймні до тих пір, поки не згадував, де він і що відбувається.

Після пробіжок ми сиділи з Амандою і Гетті Турман, пили газовану воду «Ґеторейд» із паперових склянок, і я сказав йому, що збираюся піти в аптеку з кількома іншими людьми.

— Я не хочу, щоб ти йшов, — одразу ж сказав він, і його обличчя затьмарилося.

— Все буде добре, Великий Віллє. Я принесу тобі комікс про Людину-павука.

— Я хочу, щоб ти залишився тут. — Тепер його обличчя було не просто похмурим, воно було грізним. Я взяв його за руку. Він відсмикнув її. Я взяв її знову.

— Біллі, рано чи пізно нам треба звідси вибиратися. Ти ж розумієш це, правда?

— Коли туман розсіється... — Але в його голосі не було переконання. Він повільно і без смаку пив свій «Ґеторейд».

— Біллі, минув уже майже цілий день.

— Я хочу до мами.

— Що ж, можливо, це перший крок на шляху до того, щоб повернутися до неї.

— Не треба, щоб хлопчик даремно сподівався, Девіде, — сказала місіс Турман.

— Якого біса, — огризнувся я, — треба ж дитині на щось сподіватися.

Вона опустила очі.

— Так. Гадаю, що треба.

Біллі не звернув на це уваги.

— Татусю... Татусю, там же надворі чудовиська. Чудовиська.

— Так, ми це знаємо. Але схоже, що багато з них — не всі, але багато — не з’являються, поки не настане ніч.

— Вони підстерігатимуть, — сказав він, невідступно дивлячись на мене своїми величезними очима. — Вони чекатимуть у тумані... і коли ти не встигнеш заскочити всередину, вони нападуть і з’їдять тебе. Як у казках. — Він обхопив мене з лютою, панічною силою. — Татусю, будь ласка, не йди.

Я розтиснув його руки якомога обережніше і сказав йому, що мушу.

— Але я повернуся, Біллі.

— Добре, — хрипко сказав він, але більше не дивився на мене. Він не вірив, що я повернуся. Це було видно з його обличчя, яке тепер було не грізним, а скорботним і нещасним. Я знову замислився, чи правильно я роблю, наражаючи себе на небезпеку. Потім я випадково глянув у середній прохід і побачив там місіс Кармоді. У неї з’явився третій слухач, чоловік із заростом на щоках і злими, налитими кров’ю очима. Його зморщений лоб і тремтячі руки просто волали про похмілля. Це був той самий Майрон ЛаФлер. Дорослий чоловік, який без жодних докорів сумління послав хлопця виконувати чоловічу роботу.

Та звихнута нечисть. Ота відьма.

Я поцілував Біллі й міцно його обійняв. Потім я пішов до входу в магазин, але не через відділ з товарами для дому. Я не хотів потрапити їй на очі.

Коли я пройшов три чверті шляху, мене наздогнала Аманда.

— Ти справді мусиш це робити? — запитала вона.

— Так, думаю, що так.

— Пробач мені, що я так кажу, але мені це здається чоловічою бравадою. — На її щоках з’явилися червоні плями, а очі зробилися зеленішими, ніж будь-коли. Вона була дуже, ні, просто страшенно налякана.

Я взяв її за руку й переповів нашу розмову з Деном Міллером. Загадка з машинами і той факт, що ніхто з аптеки до нас не приєднався, не надто її вразили. А от розповідь про місіс Кармоді — так.

— Можливо, він має рацію, — сказала вона.

— Ти справді в це віриш?

— Я не знаю. У цій жінці є щось отруйне. І якщо люди будуть налякані досить сильно й досить довго, вони повірять будь-кому, хто пообіцяє допомогу.

— Але людські жертвоприношення, Амандо?

— Ацтеки цим займались, — спокійно відповіла вона. — Послухай, Девіде. Повертайся. Якщо щось трапиться... що завгодно... повертайся. Кидай все й тікай, якщо доведеться. Не заради мене, те, що сталося минулої ночі, було добре, але це було минулої ночі. Повертайся заради свого сина.

— Так. Я повернусь.

— Сподіваюсь, — сказала вона, і тепер стала схожа на Біллі, така ж виснажена й постаріла.

Мені спало на думку, що тепер більшість із нас мали саме такий вигляд. Але не місіс Кармоді. Місіс Кармоді аж наче помолоділа, і навіть повеселіла. Ніби вона була у своїй стихії. Ніби... ніби вона розквітала від цього.

Ми були готові тільки о 9:30 ранку. Нас було семеро: Оллі, Ден Міллер, Майк Гатлен, колишній приятель Майрона ЛаФлера Джим (теж з похмілля, але, схоже, сповнений рішучості знайти спосіб спокутувати провину), Бадді Іґлтон і я.

Сьомою була Гільда Репплер. Міллер і Гатлен спробували відмовити її не йти з нами. Вона й слухати не хотіла. А я навіть не намагався. Я підозрював, що вона може бути краще підготовленою, ніж будь-хто з нас, за винятком хіба що Оллі. В руках у неї була невелика полотняна торбина для покупок із цілим арсеналом балончиків з аерозолями «Рейд» і «Чорний прапор», усі без ковпачків і готові до дії. У вільній руці вона тримала тенісну ракетку «Спалдінг Джиммі Коннорс» з вітрини спортивних товарів у проході номер 2.

— Що ви збираєтеся з нею робити, місіс Репплер? — запитав Джим.

— Не знаю, — відповіла вона. У неї був низький, хрипкий, владний голос. — Але вона така замашна й гарно лягає в руку. — Вона уважно подивилася на нього, і її погляд був холодний.

— Джим Грондін, чи не так? Ти, бува, не був моїм учнем у школі?

Губи Джима розтягнулися в ніяково-дурнуватій усмішці.

— Так, мем. Я і моя сестра Полін.

— Забагато випив учора ввечері?

Джим, який височів над нею і, мабуть, переважував її на сотню фунтів, почервонів до коренів своєї стрижки «Американський легіон».

— О, ні...

Вона різко відвернулась, уриваючи його.

— Думаю, ми готові, — сказала вона.

У кожного з нас було щось у руках, і це був чудернацький набір зброї. У Оллі був пістолет Аманди, у Бадді Іґлтона — сталевий ломик, який він десь знайшов. Я тримав держак від мітли.

— Гаразд, — сказав Ден Міллер, трохи підвищивши голос. — Люди, хвилинку уваги!

Десяток людей підійшли до дверей «ВИХІД», щоб подивитися, що відбувається. Вони стояли ріденькою групкою, а праворуч від них зупинилась місіс Кармоді зі своїми новими друзями.

— Ми йдемо в аптеку, щоб подивитися, яка там ситуація. Сподіваюся, ми зможемо щось знайти, щоб допомогти місіс Клепхем.

Це була та стара жінка, яку вчора збили з ніг і пом’яли, коли прилетіли жуки. У неї була зламана нога, і вона страждала від болю.

Міллер подивився на нас.

— Ми не будемо ризикувати, — сказав він. — За перших ознак чогось загрозливого, ми швидко повернемось у магазин...

— І накличете всіх пекельних виродків на наші голови! — закричала місіс Кармоді.

— Вона має рацію! — підтримала її одна з відпочивальниць. — Через вас вони нас помітять! Ви їх приведете сюди! Чому ви не хочете просто залишити все, як є, поки все нормально?

Дехто з людей, які зібралися, щоб подивитись, як ми йдемо, схвально загомоніли.

Я запитав:

— Пані, ви оце називаєте «все нормально»?

Вона розгублено опустила очі.

Місіс Кармоді зробила крок вперед. Очі в неї палали.

— Ти помреш там, Девіде Дрейтон! Ти хочеш зробити свого сина сиротою?

Вона підняла очі й обвела нас усіх поглядом. Бадді Іґлтон втупився в підлогу й одночасно підняв ломик, ніби хотів захиститися від неї.

— Ви всі там загинете! Невже ви не зрозуміли, що настав кінець світу? Диявол вирвався на волю! Зірка Полин палає, і кожен із вас, хто вийде за ці двері, буде розірваний на шматки! А вони прийдуть за тими з нас, хто залишиться, як і сказала ця добра жінка! Люди, невже ви дозволите цьому статися? — Тепер вона зверталася до глядачів, і серед них почулося приглушене ремствування. — Після того, що сталося вчора з отими, що не вірили? Це ж смерть! Це смерть! Це...

Несподівано через два касові ряди перелетіла банка з горошком і влучила місіс Кармоді в праву грудь. Вона хитнулась назад, верескнувши з переляку.

Аманда виступила вперед.

— Заткни пельку, — сказала вона. — Заткни свою пельку, жалюгідна стерв’ятнице.

— Вона служить Нечистому! — зарепетувала місіс Кармоді. На її обличчі застигла нервова усмішка. — А з ким це ти спала минулої ночі, місіс? З ким ти злягалась? Матінка Кармоді бачить, о так, матінка Кармоді бачить те, чого інші не помічають.

Але миттєві чари, які вона сплела, розвіялись, і погляд Аманди не здригнувся.

— Ми йдемо чи так і будемо стояти тут цілий день? — запитала місіс Репплер.

І ми пішли. З Божою поміччю ми пішли.





* * *


Ден Міллер ішов першим. Оллі був другим, я — останнім, а переді мною — місіс Репплер. Мені було страшно, як ніколи в житті, а рука, якою я стискав держак від мітли, була слизькою від поту.

Стояв тонкий, їдкий і неприродний сморід туману. Коли я вийшов за двері, Міллер і Оллі вже зникли в його білизні, а Гатлена, який ішов третім, майже не було видно.

«Лише двадцять футів, — повторював я собі. — Лише двадцять футів».

Місіс Репплер повільно й упевнено йшла попереду мене, тенісна ракетка ледь погойдувалась в її правій руці. Ліворуч від нас була стіна з червоного шлакоблоку. Праворуч виднілась перша шеренга машин, що виринали з туману, немов кораблі-привиди. Ще один сміттєвий бак матеріалізувався з білизни, а з-поза нього вигулькнула лавка, на якій іноді сиділи люди, чекаючи своєї черги до телефона-автомата. «Лише двадцять футів. Міллер, напевно, вже там. Двадцять футів — це якихось десять чи дванадцять кроків, тож...»

— Боже мій! — закричав Міллер. — О, Боже милий, гляньте на це!

Отже, Міллер уже дістався туди.

Бадді Іґлтон, який ішов попереду місіс Репплер, розвернувся і, витріщивши очі, кинувся бігти. Вона злегка вдарила його в груди тенісною ракеткою.

— Куди це ти зібрався? — запитала вона своїм жорстким, трохи скрипучим голосом, і на цьому вся паніка скінчилась.

Ми догнали Міллера. Я озирнувся і побачив, що «Федерал» уже був поглинутий туманом. Червона шлакоблокова стіна ледь рожевіла, а потім зовсім зникла футів за п’ять від дверей «ВИХІД» аптеки «Бріджтон Фармасі». Ніколи в житті я не почувався таким ізольованим і самотнім. Було таке враження, ніби я втратив утробу матері.

Аптека нагадувала бійню.

Ми з Міллером майже вгадали. Всі тварюки в тумані орієнтувалися насамперед на запах жертви. Це було логічно. Зір був їм майже зовсім непотрібний. Слух міг би більше стати їм у пригоді, але, як я вже казав, туман мав властивість плутати акустику, віддаляючи близькі звуки й наближаючи далекі. Істоти в тумані підкорялися своїм істинним відчуттям. Вони йшли на запах.

Схоже, що тих, хто був у супермаркеті, вимкнення електроенергії врятувало. Двері на фотоелементах не працювали, і магазин був ніби запечатаний, коли прийшов туман. Але двері аптеки... вони були відчинені навстіж. Через вимкнення електроенергії вимкнулись кондиціонери, і там відчинили двері, щоб впустити прохолоду. Але разом з нею всередину увійшло ще дещо.

У дверях обличчям донизу лежав чоловік у бордовій футболці. Принаймні спочатку мені здалося, що його футболка була бордовою, але потім я побачив кілька білих плям внизу і зрозумів, що колись вона вся була білою. Бордовою була засохла кров. І з ним було ще щось не так. Я ніяк не міг зрозуміти, що саме. Навіть коли Бадді Іґлтон розвернувся і його шумно знудило, до мене не зразу дійшло. Гадаю, коли з кимось трапляється щось таке... таке остаточне, ваш розум спочатку відкидає це... якщо тільки ви не на війні.

У нього не було голови, ось що це було. Його ноги були розкинуті в дверях аптеки, а голова мала би звисати над низькою сходинкою. Але його голови просто не було.

З Джима Ґрондіна було досить. Він відвернувся, затуливши рот руками, а його налиті кров’ю очі божевільно дивилися на мене. Потім він, спотикаючись, пошкутильгав назад до супермаркета.

Решта не звернули на це уваги. Міллер зайшов усередину. Майк Гатлен пішов за ним. Місіс Репплер з тенісною ракеткою стала з одного боку двостулкових дверей. Оллі стояв з другого боку з пістолетом Аманди, наставивши його в тротуар. Він тихо промовив:

— Здається, я починаю втрачати надію, Девіде.

Бадді Іґлтон кволо притулився до таксофона, наче людина, яка щойно отримала погану звістку з дому. Його широкі плечі здригалися від ридань.

— Не скидай нас поки що з рахунку, — сказав я Оллі.

Я підійшов до дверей. Мені не хотілося заходити всередину, але я пообіцяв синові комікс.

Всередині аптека «Бріджтон Фармасі» була суцільним хаосом. Скрізь були розкидані журнали й книжки в м’яких обкладинках. Майже біля моїх ніг лежали комікси про Людину-павука та Неймовірного Халка, і я, не роздумуючи, взяв їх і запхав у задню кишеню для Біллі. У проходах валялися пляшечки й коробочки з ліками. З одного стелажа звисала рука.

Мене накрило відчуття нереальності того, що відбувається. Погром... кривава бійня — цього вже було і так задосить. Але це місце також виглядало так, ніби було сценою якоїсь божевільної вечірки. Воно було обвішане і прикрашене тим, що я спочатку прийняв за гірлянди. Але вони не були широкими й пласкими, вони радше нагадували дуже товсті нитки або дуже тонкі троси. Мене вразило, що вони були майже такого ж яскраво-білого кольору, як і сам туман, і в мене холод пробіг поза спиною так, наче морозом сипонуло. Це був не крепований папір. А що? На деяких гірляндах теліпалися журнали й книжки.

Майк Гатлен копнув ногою якусь дивну чорну річ. Вона була довгою і щетинистою.

— Що це в біса таке? — запитав він, не звертаючись ні до кого конкретно.

І раптом я зрозумів. Я зрозумів, що вбило всіх тих, кого занесло в цю аптеку під час туману. Людей, яким не пощастило, і їхній запах почули. Винюхали...

— Геть, — сказав я. У горлі зовсім пересохло, і слово вилетіло, як ватяна кулька. — Забираймося звідси.

Оллі подивився на мене.

— Девіде...?

— Це павутиння, — сказав я. І тоді з туману пролунали два крики: перший, можливо, зі страху, другий — від болю. Це був Джим. Якщо йому треба було сплачувати борги, то він їх зараз сплачував.

— Тікаймо! — крикнув я Майку і Дену Міллеру.

Потім щось вискочило з туману. Неможливо було розгледіти це на білому тлі, але його було чутно. Це було схоже на звук батога, яким недбало хльоснули. І я побачив його, коли він обкрутився навколо стегна Бадді Іґлтона.

Він закричав і схопився за перше, що потрапило під руку, — телефон. Трубка відлетіла на всю довжину шнура, і загойдалась туди-сюди.

— Боже, як БОЛЯЧЕ! — закричав Бадді.

Оллі схопив його, і я побачив, що відбувається. В ту ж мить я зрозумів, чому в того чоловіка у дверях не було голови.

Тонкий білий трос, який обвив ногу Бадді, наче шовкова мотузка, занурювався в його плоть. Холоша джинсів була відрізана немов лезом і сповзала вниз по його нозі. Акуратний круглий надріз на його плоті наливався кров’ю, коли трос заглиблювався.

Оллі щосили сіпнув його. Почувся звук, ніби щось луснуло, і Бадді звільнився. Губи в нього посиніли від страху.

Майк і Ден рушили, але надто повільно. Потім Ден наткнувся на кілька звислих ниток і прилип, як муха до липучки. Він щосили рвонувся і ледве звільнився, а клапоть його сорочки так і залишився звисати з павутиння.

Раптом повітря наповнилось отим млявим хльосканням, і навколо нас замиготіли тонкі білі мотузки. Вони були вкриті тією ж їдкою речовиною. Я ухилився від двох із них, радше завдяки везінню, ніж вправності. Одна впала біля моїх ніг, і я почув слабке шипіння киплячого асфальту.

Інша вилетіла з туману, і пані Репплер холоднокровно відбила її тенісною ракеткою. Мотузка моментально прилипла до сітки, і я почув пронизливий звук «дзинь! дзинь! дзинь!», коли волосінь сітки плавилась і тріскала. Це звучало так, ніби хтось швидко щипав струни скрипки. За мить нитка обмоталась навколо верхньої частини ракетки, і її різко смикнуло в туман.

— Назад! — закричав Оллі.

Ми просувалися далі. Оллі обнімав Бадді. Ден Міллер і Майк Гатлен ішли по обидва боки від місіс Репплер. Білі нитки павутини продовжували випливати з туману, їх неможливо було побачити, хіба що сяк-так помітити на тлі червоного шлакоблоку.

Одна з них обвила ліву руку Майка Гатлена. Ще одна, поклацуючи, швидко обмоталась петлями навколо шиї. З яремної вени вирвався струмінь крові, а голова безсило теліпалася, коли його потягло геть. Один із його мокасинів «Басе» злетів і тепер валявся на боці.

Бадді раптом подався вперед, майже зваливши Оллі на коліна.

— Він знепритомнів, Девіде. Допоможи мені.

Я схопив Бадді за талію, і ми незграбно, спотикаючись, потягли його за собою. Навіть у непритомному стані Бадді міцно тримав сталевий ломик. Нога, яку обмотало павутиння, стирчала під жахливим кутом до тіла.

Місіс Репплер обернулась.

— Обережно! — крикнула вона своїм скрипучим голосом. — Ззаду!

Коли я почав озиратися, одна з ниток павутини потрапила на голову Дена Міллера. Він почав відбиватися від неї, зривати її руками.

Один із павуків вигулькнув із туману позаду нас. Він був завбільшки як велика собака, чорний із жовтими смугами. «Як перегоновий автомобіль», — з дурного розуму подумав я. Його очі були червонувато-фіолетові, кольору граната. Він діловито наближався до нас, швидко переставляючи свої дванадцять чи чотирнадцять багатосуглобових ніг — це був не звичайний земний павук, роздутий до розмірів, придатних для знімання фільму жахів; це було щось зовсім інше, може, навіть і не павук.

Побачивши його, Майк Гатлен зрозумів би, чим насправді була та щетиниста чорна штука, яку він копав ногою в аптеці.

Він наближався до нас, випускаючи павутиння з овального отвору у верхній частині черева. Нитки павутини пливли до нас майже правильним віялом. Дивлячись на це жахіття, таке схоже на смертельно-чорних павуків, що роздумували над своїми мертвими мухами й жуками в темних кутках нашого сараю для човнів, я відчував, як мій розум намагається повністю пуститися берега. Тепер я вважаю, що тільки думка про Біллі дозволяла мені зберігати якусь подобу здорового глузду. Я видавав якісь звуки. Сміявся. Плакав. Кричав. Не пам’ятаю.

Але Оллі Вікс був немов скеля. Він підняв пістолет Аманди спокійно, наче перебував на стрільбищі, і повністю розрядив його, раз за разом стріляючи в ту істоту впритул. З якого би пекла вона не з’явилася, все ж невразливою не була. З її тіла бризнула чорна рідина, й істота видала жахливий нявкотливий звук, такий низький, що його радше можна було відчути, ніж почути, як басову ноту з синтезатора. Потім вона шмигнула назад у туман і зникла. Це міг би бути фантом із страхітого наркотичного сну... якби не калюжі липкої чорної речовини, які вона залишила після себе.

Почувся брязкіт, коли Бадді нарешті впустив свій сталевий ломик.

— Він мертвий, — сказав Оллі. — Відпусти його, Девіде. Ця чортова тварюка перерізала його стегнову артерію, він мертвий. Забираймося звідси, заради Бога. — Його велике кругле обличчя знову заливав піт, а очі ледь з орбіт не вилазили.

Одна з ниток павутини, падаючи, ледь торкнулася тильної сторони його руки, і Оллі різко змахнув нею, щоб звільнитися. Павутиння залишило на руці криваву смужку.

Місіс Репплер знову вигукнула: «Обережно!» — і ми повернулися до неї.

Ще один павук вибіг із туману й обхопив своїми лапами Дена Міллера, що було схоже на обійми божевільного коханця. Ден гатив його кулаками. Поки я нахилявся, піднімаючи ломик Бадді, павук уже почав обвивати Дена своєю смертоносною ниткою, і його боротьба перетворилася на моторошний, тремтливий танець смерті.

Пані Репплер підійшла до павука з банкою засобу від комах «Чорний прапор» у витягнутій руці. Лапи павука потягнулися до неї. Вона натиснула на кнопку, і хмара засобу бризнула в одне з його блискучих, схожих на коштовні камені, очей. Знову почулося низькочастотне нявчання. Павук, здавалося, здригнувся всім тілом, а потім почав відповзати назад, дряпаючи асфальт своїми волохатими лапами й тягнучи за собою тіло Дена, яке сіпалось і перекочувалось. Місіс Репплер кинула в нього балончик зі спреєм. Він відскочив від тіла павука і заторохтів по асфальту. Павук врізався в бік маленького спортивного автомобіля з такою силою, що той аж захитався на ресорах, а потім та потвора зникла.

Я підбіг до мертвотно-блідої пані Репплер, яка ледве трималася на ногах, і обійняв її за плечі.

— Дякую, молодий чоловіче, — сказала вона. — Мені трохи зле.

— Нічого страшного, — хрипко відповів я.

— Я б урятувала його, якби могла.

— Я знаю.

Оллі приєднався до нас. Ми побігли до дверей магазину, а нитки все падали навколо нас. Одна впала на торбу місіс Репплер і вчепилася в її полотняний бік. Жінка похмуро боролася за свою власність, тягнучи за ручки обома руками, але не втримала її, і та перевертом полетіла в туман.

Коли ми майже дісталися до вхідних дверей, з туману вздовж стіни будівлі вибіг менший павук, не більший за цуценя кокер-спанієля. Він не плювався павутинням; можливо, був ще замалий для цього.

Коли Оллі натиснув одним м’язистим плечем на двері, пропускаючи місіс Репплер всередину, я підняв сталевий прут, наче спис, і з розмаху прохромив павука. Він шалено забився, загрібаючи лапами повітря, а його червоні очі знайшли мої і витріщилися, немов запам’ятовуючи мене...

— Девіде! — Оллі все ще тримав двері.

Я вскочив усередину. Він за мною.

На нас дивилися бліді, перелякані обличчя. Нас пішло семеро, а повернулося всього троє. Оллі, важко дихаючи, притулився до важких скляних дверей і заходився перезаряджати пістолет Аманди. Його формена біла сорочка помічника менеджера прилипла до тіла, а з-під пахв виповзали великі сірі плями поту.

— Що там? — запитав хтось низьким, хрипким голосом.

— Павуки, — похмуро відповіла пані Репплер. — Паскудні виродки поцупили мою торбу.

Аж тут Біллі, плачучи, кинувся в мої обійми, і я міцно притиснув його до себе.





X. Чари Місіс Кармоді. Друга ніч у магазині. Остання сутичка




Настала моя черга спати, і про ті чотири години я взагалі нічого не пам’ятаю. Аманда сказала мені, що я багато говорив, і кричав один чи два рази, але я не пам’ятаю жодних снів. Коли я прокинувся, було вже по обіді. Мені страшенно хотілося пити. Молоко в магазині почало вже киснути, але ще знайшлося трохи більш-менш свіжого. Я випив цілу кварту.

До нас із Біллі й місіс Турман підійшла Аманда. З нею був той старий чоловік, який пропонував принести рушницю, що лежала в багажнику його машини — Корнелл, згадав я. Амброуз Корнелл.

— Як справи, синку? — запитав він.

— Усе гаразд.

Але мене все ще мучила спрага і боліла голова. Головне, я дуже боявся. Я обійняв Біллі й перевів погляд з Корнелла на Аманду.

— Що сталося?

— Містер Корнелл тривожиться через цю місіс Кармоді. І я теж, — сказала Аманда.

— Біллі, чому б тобі не прогулятися зі мною? — запитала Гетті.

— Я не хочу, — відповів Біллі.

— Пройдися трохи. Великий Білле, — сказав я йому, і він неохоче пішов.

— То що там з місіс Кармоді? — запитав я.

— Вона й далі каламутить людей, — відповів Корнелл. Він подивився на мене з похмурістю, властивою літнім людям. — Я вважаю, ми повинні покласти цьому край. Будь-яким можливим способом.

— Тепер із нею майже дюжина людей. Це схоже на якусь божевільну церковну службу, — сказала Аманда.

Я пригадав розмову з одним моїм другом-письменником, який жив в Отісфілді й утримував свою дружину й двох дітей, вирощуючи курей і видаючи по одній книжці шпигунських історій в м’якій обкладинці на рік. Ми заговорили про стрімке зростання популярності книг про надприродне. Ґолт зазначив, що в сорокових роках видавництво «Загадкові історії» могло платити лише копійки, а в п’ятдесятих воно збанкрутувало. Коли машини виходять з ладу, казав він (поки його дружина збирала в курнику яйця, а надворі сердито кукурікали півні), коли технології не справджують сподівань, коли традиційні релігійні системи зазнають краху, люди повинні мати якусь опору. Навіть зомбі, що крадеться крізь ніч, може здатися досить привабливим, якщо порівнювати з екзистенційною комедією/жахом про те, як озоновий шар розчиняється під спільним натиском мільйона фторвуглецевих балончиків із дезодорантом.

Ми були тут у пастці вже двадцять шість годин і нічогісінько не могли вдіяти. Наша єдина експедиція назовні призвела до п’ятдесяти семи відсотків утрат. Не дивно, що акції місіс Кармоді зростали.

— У неї справді дюжина людей? — запитав я.

— Насправді тільки вісім, — відповів Корнелл. — Але вона говорить безперестанку! Достоту, як Кастро зі своїми десятигодинними промовами. Це просто якийсь нахабний обструкціонізм.

Вісім чоловік. Не так уже й багато, навіть недостатньо, щоб заповнити ложу для присяжних. Але я розумів занепокоєння на їхніх обличчях. Цього було достатньо, щоб зробити їх найбільшою політичною силою в магазині, особливо тепер, коли Дена і Майка не стало. Думка про те, що найбільша окрема група в нашій закритій системі слухала її просторікування про безодні пекла й про сім вилитих чаш гніву Господнього, викликала в мене шалений напад клаустрофобії.

— Вона знову завела свою пісню про людські жертвоприношення, — сказала Аманда. — Бад Браун підійшов і сказав їй, щоб вона припинила нести цю маячню в його магазині. А двоє чоловіків, які були з нею — один із них Майрон ЛаФлер — сказали, що це йому краще заткнутися, тому що це все ще вільна країна. Він не заткнувся, і почалася... ну, штовханина, можна сказати.

— Брауну розбили ніс, — сказав Корнелл. — Вони були налаштовані дуже серйозно.

— Ну, не настільки ж, щоб когось убити, — сказав я.

Корнелл тихо сказав:

— Я не знаю, як далеко вони зайдуть, якщо цей туман не звіється. Але я не хочу це з’ясовувати. Я маю намір забратися звідси.

— Легше сказати, ніж зробити.

Але щось почало крутитися в моїй голові. Запах. Це був ключ. Тут у магазині ми були в сякій-такій безпеці. Жуків, мабуть, приваблювало світло, як і звичайних комах. Птахи просто летіли за своєю їжею. Але більші тварюки не займали нас, поки ми не рипались назовні. Побоїще в аптеці Бріджтона сталося тому, що двері там залишили відчиненими, і я був у цьому впевнений. Та істота чи, може, істоти, які зжерли Нортона та його команду, висновуючи зі звуку, були завбільшки як будинок, але вони не наближалися до магазину. А це означало, що, можливо...

Раптом мені захотілося поговорити з Оллі Віксом. Я просто мусив із ним поговорити.

— Я збираюсь вибратися звідси або померти, — сказав Корнелл. — Я не хочу сидіти тут решту літа.

— Було вже чотири самогубства, — раптом сказала Аманда.

— Що? — Перше, що спало мені на думку в спалаху напівпровини, що тіла солдатів були виявлені.

— Піґулки, — коротко пояснив Корнелл. — Я і ще кілька хлопців винесли тіла на склад.

Я ледве встиг придушити пронизливий сміх. Скоро в нас там буде справжній морг.

— Уже темніє, — сказав Корнелл, — Я буду вирушати.

— Ви не доберетеся до своєї машини. Повірте мені.

— Навіть до першого ряду? Це ж ближче, ніж аптека.

Я не відповів йому. Не тоді.

Приблизно через годину я знайшов Оллі, який пив «Буш», підпираючи спиною пивний охолоджувач. Його обличчя було незворушне, але він, схоже, також спостерігав за місіс Кармоді. А та явно була невтомна. І справді, вона знову обговорювала людські жертвоприношення, тільки тепер ніхто не казав їй заткнутися. Деякі з тих, хто вчора радив їй замовкнути, сьогодні були або з нею, або принаймні готові були слухати. Ряди більшості танули.

— До завтрашнього ранку вона їх вламає, — зауважив Оллі. — Може, й ні, але якби вона це зробила, як ти думаєш, кого б вона пошанувала такою честю?

Бад Браун перейшов їй дорогу. Як і Аманда. Був ще чоловік, який її вдарив. І ще, звичайно, був я.

— Оллі, — сказав я, — я гадаю, що пів дюжини з нас могли би звідси вибратись. Я не знаю, як далеко ми доїдемо, але думаю, що принаймні звідси ми вирвемось.

— Як?

Я виклав йому свій план. Він був досить простий. Якщо ми добіжимо до мого «Скаута» і заховаємось у ньому, вони не відчують людського запаху. Принаймні якщо позачиняти вікна.

— А раптом їх привабить якийсь інший запах? — запитав Оллі. — Відпрацьовані гази, наприклад?

— Тоді нам кінець, — погодився я.

— Рух, — сказав він. — Рух автомобіля в тумані також може їх привабити, Девіде.

— Я так не думаю. Без запаху здобичі не привабить. Я справді вірю, що це ключ до втечі.

— Але ти не впевнений.

— Ні, не впевнений.

— Куди б ти хотів вирушити?

— Спочатку? Додому. Забрати дружину.

— Девіде...

— Гаразд. Перевірити. Переконатися.

— Ці тварюки можуть бути скрізь, Девіде. Вони можуть схопити тебе, щойно ти вийдеш зі свого «Скаута» на подвір’я свого будинку.

— Якщо це станеться, в такому разі «Скаут» твій. Все, про що я прошу, це щоб ти піклувався про Біллі так добре і так довго, як тільки зможеш.

Оллі допив свій «Буш» і кинув порожню бляшанку назад у холодильник, де вона забряжчала серед порожніх банок. З його кишені стирчало руків’я пістолета, купленого Аманді чоловіком.

— На південь? — запитав він, зустрівшись зі мною поглядом.

— Саме так, — відповів я. — Поїдемо на південь і спробуємо вибратись із туману. Будемо вибиратися так задовго, скільки стане сил.

— Багато в тебе бензину?

— Майже повний бак.

— А ти не думав про те, що вибратись може бути неможливо?

Думав, звичайно. А якщо те, з чим вони гралися в «Проекті „Вістря стріли“», вивернуло весь цей регіон в інший вимір, немов шкарпетку навиворіт?

— Це спадало мені на думку, — сказав я, — однак альтернатива, схоже, полягає в тому, щоб чекати, кого місіс Кармоді вибере на почесне місце.

— Ти сьогодні збираєшся?

— Ні, вже полудень, а ті тварюки активізуються вночі. Я думав про завтра, дуже рано.

— Кого б ти хотів узяти?

— Мене, тебе і Біллі. Гетті Турман. Аманду Дамфріс. Того старого Корнелла й місіс Репплер. Може, ще Бада Брауна. Це вісім, але Біллі може сісти комусь на коліна, і ми всі вже якось утовпимось.

На якусь хвилю він замислився.

— Гаразд, — сказав він нарешті. — Ми спробуємо. Ти говорив про це ще комусь?

— Ні, поки ні.

— Я б радив тобі не робити цього, принаймні до четвертої години завтрашнього ранку. Я покладу кілька пакетів із продуктами під найближчу до дверей касу. Якщо нам пощастить, ми зможемо вислизнути ще до того, як хтось збагне, що відбувається.

Його погляд знову упав на місіс Кармоді.

— Якщо вона дізнається, то спробує нам завадити.

— Ти так вважаєш?

Оллі взяв ще пива.

— Я так вважаю, — сказав він.





* * *


Той день — друга половина вчорашнього дня — промайнув, немов у якомусь сповільненому зніманні. Насувалась темрява, і туман знову набував тьмяного хромового кольору. Той світ, що залишився зовні, повільно розчинився у чорному вже до двадцятої тридцять.

Рожеві жуки повернулись, не забарились і крилаті тварюки — налітали на вікна і виловлювали жуків. Почасти в темряві щось гарикало, а одного разу, незадовго до опівночі, пролунало довге, протяжне «Ааааа-рууууу-уу!», яке змусило людей обернутися до темряви з переляканими, сповненими очікування обличчями. Такого рику можна було чекати від самця-алігатора на болоті.

Усе відбулось майже так, як передбачав Міллер. До ранку місіс Кармоді наловила ще пів дюжини душ. Серед них був і м’ясник містер Маквей, який стояв, склавши руки, й уважно дивився на неї.

Вона розходилась неабияк. Здавалося, вона не потребувала сну. Її проповідь, безперервний потік жахів з Доре, Босха та Джонатана Едвардса, тривала й тривала, наближаючись до якоїсь кульмінації. Її група почала бурмотіти разом із нею, несвідомо розгойдуючись вперед-назад, немов істинні віряни на збіговиську. Очі в них були блискучі й порожні. Вони перебували під її чарами.

Близько третьої ранку я побачив (проповідь тривала безперервно, і люди, яким було нецікаво, відійшли подалі, щоб спробувати поспати), як Оллі поклав сумку з продуктами на полицю під касою поруч із дверима «ВИХІД». Через пів години він поклав поруч іще одну сумку. Здавалось, окрім мене, його ніхто не помітив. Біллі, Аманда й місіс Турман спали разом біля спустошеної вітрини для м’ясної нарізки. Я приєднався до них і поринув у неспокійну дрімоту.

О четвертій п’ятнадцять на моєму наручному годиннику Оллі розбудив мене. З ним був Корнелл, його очі яскраво блищали з-за окулярів.

— Пора, Девіде, — сказав Оллі.

Нервовий спазм крутонувся в мене в животі, а потім минув. Я розбудив Аманду. Питання про те, що може статися, коли Аманда й Стефані опиняться в машині разом, промайнуло в моїй голові, а потім знову зникло. Сьогодні краще сприймати речі такими, якими вони є.

Ті дивовижні зелені очі розплющились і подивились на мене.

— Девіде?

— Ми збираємося спробувати вибратися звідси. Хочеш із нами?

— Про що ти говориш?

Я почав пояснювати, а потім розбудив місіс Турман, щоб мені не довелося повторювати двічі.

— Твоя теорія про запах, — сказала Аманда. — Поки що це лише обґрунтоване припущення, чи не так?

— Так.

— Для мене це не має значення, — сказала Гетті. Обличчя в неї було бліде, і, незважаючи на те, що вона виспалась, під очима виднілися великі темнуваті плями. — Я б зробила що завгодно, пішла би на будь-який ризик, аби тільки знову побачити сонце.

«Аби тільки знову побачити сонце». Мене кинуло в дрож. Вона поцілила в місце, яке було дуже близько до центру моїх власних страхів, до відчуття майже неминучої приреченості, яке охопило мене відтоді, як я побачив, як оті мацаки витягали Норма через завантажувальні двері. Крізь туман сонце здавалося маленькою срібною монеткою, наче ми були на Венері.

І справа була не стільки в жахливих істотах, які ховалися в тумані; мій удар ломиком переконав мене, що це не безсмертні лавкрафтівські жахіття, а лише органічні створіння зі своїми вразливими місцями.

Справа була в самому тумані, який висмоктував сили й позбавляв волі. «Аби тільки знову побачити сонце». Вона мала рацію. Заради цього варто було пройти крізь справжнє пекло.

Я усміхнувся Гетті, і вона невпевнено усміхнулась у відповідь.

— Так, — сказала Аманда. — Я теж.

Я почав обережно будити Біллі.





* * *


— Я з вами, — коротко сказала місіс Репплер.

Ми всі зібралися біля м’ясного прилавка, крім Вада Брауна. Він подякував нам за запрошення, а потім відхилив його. Він сказав, що не покине свій пост у супермаркеті, але додав напрочуд м’яко, що не звинувачує Оллі за те, що той піде.

З білої емальованої шафи починав виходити неприємний солодкуватий запах, який нагадав мені про те, як колись наша морозильна камера вийшла з ладу, поки ми проводили тиждень на мисі Кейп-Код. Можливо, подумав я, саме запах зіпсованого м’яса привів містера Маквея в команду місіс Кармоді.

— ...спокута! Саме про спокуту ми повинні зараз думати! Нас шмагали батогами й скорпіонами! Ми були покарані за те, що зазирали в таємниці, заборонені Богом древніх! Ми бачили, як розверзлися вуста землі! Ми бачили жахливі кошмари! Скеля не сховає від них, мертве дерево не дасть притулку! І як це закінчиться? Що зупинить це?

— Спокута! — кричав старий добрий Майрон ЛаФлер.

— Спокута... спокута... — невпевнено шепотіли інші.

— Ану, скажіть це так, щоб я почула, що ви справді в це вірите! — гаркнула місіс Кармоді. Вени на її шиї набухли, наче мотузки. Її голос зривався і хрипів, але все ще був сповнений сили. І мені спало на думку, що це туман наділив її цією силою — силою затуманювати людський розум, жонглюючи словами й сенсами, — той туман, який забрав у всіх нас силу сонця. Раніше вона була всього лише трохи ексцентричною старою жінкою з антикварною крамницею в містечку, де антикварних крамниць було до біса.

Всього лише старою жінкою з кількома опудалами в задній кімнаті і репутацією (ота відьма... та нечисть) знавця народної медицини. Пліткували, що вона може знайти воду за допомогою яблуневої палички, що вміє відшептувати бородавки і приготувати крем, який майже зовсім позбавить вас від веснянок. Я навіть чув — чи не від старого Вілла Джості? — що з місіс Кармоді можна було поділитися (абсолютно конфіденційно) негараздами вашого особистого життя; що якщо у вас були проблеми в ліжку, вона могла дати вам такий напій, який враз міг повернути все на свої місця.

— СПОКУТА! — вигукнули вони всі разом.

— Спокута, правильно! — несамовито верещала вона. — Спокута розвіє цей туман! Спокута розвіє цих монстрів і всю цю мерзоту! Спокута скине полуду туману з наших очей і дозволить нам бачити! — Її голос трохи стишився. — А що говорить Біблія про спокуту? Що є єдиним спокутним засобом проти гріха в очах і розумі Бога?

— Кров.

Цього разу морозом сипонуло по всьому моєму тілу, сягнувши потилиці й змусивши волосся на ній стати дибки. Це слово вимовив містер Маквей, той самий містер Маквей, м’ясник, який різав м’ясо в Бріджтоні з тих пір, як я ще дитиною тримався за талановиту руку свого батька. Містер Маквей, який приймав замовлення і різав м’ясо у своїй заплямованій білій сорочці. Містер Маквей, чиє знайомство з ножем було довгим — авжеж, а також із пилкою і тесаком. Містер Маквей, який краще за всіх розумів, що спокутний засіб для душі витікає з ран на тілі.

— Кров... — шепотіли вони.

— Татусю, мені страшно, — сказав Біллі. Він міцно стискав мою руку, його маленьке обличчя було напружене й бліде.

— Оллі, — сказав я, — чому б нам не вибратися з цієї божевільні?

— Точно, — відповів він. — Ходімо.

Ми рушили другим проходом розрідженою групою — Оллі, Аманда, Корнелл, місіс Турман, місіс Репплер, Біллі і я. Була за чверть п’ята ранку, і туман знову починав світлішати.

— Ви з Корнеллом візьміть сумки з продуктами, — сказав мені Оллі.

— Гаразд.

— Я піду перший. Твій «Скаут» чотиридверний, так?

— Так.

— Гаразд, я відчиню водійські та задні двері з одного боку. Місіс Дамфріс, ви можете понести Біллі?

Вона взяла його на руки.

— Я не дуже важкий? — запитав Біллі.

— Ні, любий.

— Добре.

— Ви з Біллі ставайте попереду, — продовжував Оллі. — Просувайтеся вперед. Місіс Турман попереду, посередині. Девіде, ти за кермо. Решта...

— Куди це ви зібрались?

Це була місіс Кармоді.

Вона стояла в кінці проходу біля каси, де Оллі сховав сумки з продуктами. Її брючний костюм здавався жовтим криком у темряві. Її розпатлане волосся дико стирчало на всі боки, нагадавши мені на мить Ельзу Ланчестер у фільмі «Наречена Франкенштейна». Очі в неї палали. Чоловік десять-п’ятнадцять стояли позаду неї, блокуючи вхідні та вихідні двері. У них був такий вигляд, наче вони потрапили в автокатастрофу, або бачили, як приземлилося НЛО, або ж як дерево витягло своє коріння із землі й пішло.

Біллі притиснувся до Аманди і втикнувся обличчям їй у шию.

— Ми виходимо, місіс Кармоді, — сказав Оллі надзвичайно лагідним голосом. — Відійдіть, будь ласка.

— Вам не можна виходити. Це шлях до смерті. Хіба ви цього не знаєте?

— Вам ніхто не заважав, — сказав я. — Все, що ми хочемо — це такого ж ставлення до нас.

Вона нахилилась і безпомильно знайшла пакети з продуктами. Вона, мабуть, із самого початку знала, що ми планували. Вона витягла їх з полиці, куди їх поклав Оллі. Один пакет розірвався, розсипавши консервні банки по підлозі. Вона швиргонула другий, і він упав зі звуком розбитого скла. Газована вода з шипінням розлетілась на всі боки, забризкавши хромовану поверхню сусідньої каси.

— Ось такі люди усе це й спричинили! — вигукнула вона. — Люди, які не підкоряються волі Всевишнього! Грішні в гордині, пихаті й зарозумілі! Це з-поміж них повинна бути принесена жертва! Їхньою має бути кров спокути!

Щомиті сильніший схвальний гул наче заохотив її. Тепер вона геть оскаженіла. Бризкаючи слиною, вона кричала людям, що юрмилися позаду неї:

— Це той хлопчисько, якого ми шукаємо! Хапайте його! Тримайте його! Це той хлопчисько, який нам потрібен!

Вони кинулись до нас, Майрон ЛаФлер був попереду, його порожні очі світилися радістю. Містер Маквей ішов прямо за ним, обличчя в нього було порожнє і тверде.

Аманда відсахнулась, міцніше притискаючи Біллі до себе. Його руки обвивали її шию. Вона перелякано подивилась на мене.

— Девіде, що мені...

— Хапайте їх обох! — закричала місіс Кармоді. — І його шльондру теж!

Вона була апокаліптичним символом жовтої і темної радості. Її сумка все ще висіла в неї на руці. Вона почала підстрибувати.

— Хапайте хлопчиська, хапайте шльондру, хапайте їх обох, хапайте їх усіх, хапайте...

Гримнув постріл.

Усі завмерли, наче ми були в класі, сповненому неслухняних дітей, коли нараз туди заходить учителька і різко ляскає дверима. Майрон ЛаФлер і містер Маквей зупинилися кроків за десять від нас.

Майрон невпевнено озирнувся на м’ясника. Той не дивився на нього і, здавалось, навіть не помічав ЛаФлера. У містера Маквея був такий вираз обличчя, який я бачив на багатьох інших обличчях за останні два дні. Він перейшов якусь межу. Його розум не витримав.

Майрон позадкував, дивлячись на Оллі Вікса розширеними, переляканими очима. Його відступ перетворився на втечу. Він завернув за ріг проходу, зачепився за бляшанку, впав, знову піднявся і зник.

Оллі стояв у класичній позі стрільця по мішені, обома руками стискаючи пістолет Аманди. Місіс Кармоді все ще стояла на початку касового проходу.

Обидві її руки з пігментними плямами притискалися до живота. Кров текла між пальцями й заляпувала її жовті штани.

Її рот відкрився і закрився. Раз. Вдруге. Вона силкувалася щось сказати. Нарешті їй це вдалось.

— Ви всі там помрете, — проказала вона, а потім повільно подалася вперед. Її сумка зісковзнула з руки і впала на підлогу, розсипавши свій вміст. Загорнутий в папір циліндрик прокотився підлогою і зачепив мій черевик. Я мимоволі нахилився і підняв його. Це була напіввикористана упаковка пігулок «Ролейдс». Я знову кинув її на підлогу. Я не хотів торкатися нічого, що належало їй.

Розгублені «парафіяни» задкували і поволі розходилися, прикипівши поглядами до поваленої постаті і темної кривавої плями, що розповзалася з-під її тіла.

— Ти вбив її! — вигукнув хтось перелякано і злостиво. Але ніхто не вказав на те, що вона збиралася зробити те ж саме з моїм сином.

Оллі все ще стояв у позі стрільця, але тепер його рот тремтів. Я обережно торкнувся його.

— Оллі, ходімо. І дякую тобі.

— Я вбив її, — хрипко промовив він. — Я справді вбив її, чорт забирай.

— Так, — сказав я. — Тому я тобі й подякував. А тепер ходімо.

Ми знову рушили.

Не маючи пакетів із продуктами — завдяки старанням місіс Кармоді, — я зміг взяти Біллі на руки. Біля дверей ми на мить зупинились, і Оллі сказав низьким, напруженим голосом:

— Я б не вистрілив у неї, Девіде, якби був інший вихід.

— Так.

— Ти в це віриш?

— Так, вірю.

— Тоді ходімо.

Ми вийшли.





XI. Кінець




Оллі рухався швидко, тримаючи пістолет напоготові у правій руці. Не встигли ми з Біллі вийти за двері, як він, безплотний, немов привид у телефільмі, опинився біля мого «Скаута». Він відчинив водійські дверцята, потім задні двері, а тоді щось вискочило з туману і розтяло його майже навпіл.

Я навіть не зміг те «щось» як слід розгледіти, і слава Богу. Воно виявилось червоним, відтінку розлюченого вареного лобстера. У нього були клешні. Воно рохкало, і це його приглушене рохкання було дуже схожим на те, що ми чули, коли Нортон і його компанійка пласко-земельників пішли в нікуди.

Оллі встиг зробити один постріл, а потім клешні тварюки рвонулися вперед, і тіло Оллі, здавалось, вибухнуло від жахливого потоку крові. Пістолет Аманди випав з його руки, вдарився об асфальт і вистрілив. Я встиг побачити кошмарний погляд величезних чорних тьмяних очей, завбільшки як гігантські жмені морського винограду, а потім потвора шмигнула назад у туман, захопивши те, що залишилося від Оллі Вікса. За нею з гидким шурхотом поволоклося по асфальту довге, багатосегментне тіло скорпіона.

Це була мить вибору. Мабуть, вона є завжди, якою б короткою не здавалася. Одна частина мене хотіла притиснути Біллі до грудей і побігти назад у магазин. Друга моя частина поривалася помчати до «Скаута», закинути Біллі всередину, і заскочити вслід за ним. І тут закричала Аманда. Це був високий, висхідний звук, який, здавалося, закручувався по спіралі вгору й угору, поки не став майже ультразвуком. Біллі притиснувся до мене, ховаючи обличчя у мене на грудях.

Величезний павук схопив Гетті Турман і збив її з ніг. Її сукня задерлась над худими колінами, коли він просто всівся на неї, обхопив за плечі своїми щетинистими, колючими лапами і почав обмотувати павутинням.

«Місіс Кармоді мала рацію, — подумав я. — Ми всі тут помремо, ми справді всі помремо».

— Амандо! — крикнув я.

Жодної реакції. Вона геть нетямилась. Павук осідлав те, що залишилося від няньки Біллі, яка обожнювала складати пазли й розгадувати ті кляті кросворди, чого жодна людина не здатна зробити, не з’їхавши з глузду. Пасма його павутиння обплутали її тіло вздовж і впоперек, і білі нитки вже ставали червоними там, де їхній кислотний наліт занурювався в нього.

Корнелл повільно задкував до магазину, його очі за окулярами були великі, як тарілки. Раптом він різко розвернувся і побіг. Він смикнув вхідні двері, вчепившись у них нігтями, і заскочив усередину.

Розкол моєї свідомості припинився, коли місіс Репплер підскочила до Аманди й дала їй ляпаса, спочатку долонею, а потім її тильною стороною. Аманда перестала кричати. Я підбіг до неї, розвернув до машини і щосили гаркнув просто їй в обличчя:

— ВПЕРЕД!

Вона пішла. Місіс Репплер проскочила повз мене. Вона штовхнула Аманду на заднє сидіння «Скаута», застрибнула вслід за нею і грюкнула дверцятами.

Я відірвав Біллі від себе й укинув його всередину. Коли я сам залазив у машину, одна з тих павукових ниток вилетіла з туману й упала на мою щиколотку, обпікши її так, як обпікає волосінь, яку швидко протягають крізь стиснутий кулак. І це було боляче. Я щосили сіпнув ногою, ледве звільнившись від неї, і ковзнув за кермо.

— Зачини, о, зачини ж двері, Боже мій! — заверещала Аманда.

Я зачинив двері. За мить один із павуків глухо гупнув у них. Я був лише в кількох дюймах від його червоних, жорстоко-тупих очей. Його лапи, кожна з яких була завтовшки як мій зап’ясток, ковзали вперед-назад по прямокутнику капота.

Аманда кричала безперервно, як пожежна сирена.

— Жінко, стули пельку, — сказала їй пані Репплер.

Павук здався. Він не відчував нашого запаху, отже, нас там більше не було.

Він подріботів назад у туман на своїх жахливо численних ногах, перетворився на фантом, а потім зник.

Я виглянув у вікно, щоб переконатися, що він таки зник, а потім відчинив дверцята.

— Що ти робиш? — верескнула Аманда, але я знав, що роблю.

Мені хочеться думати, що Оллі вчинив би так само. Я став однією ногою на асфальт, нахилився і підібрав пістолет. Щось швидко наближалося до мене, але я не бачив, що саме. Я водномить повернувся в машину й грюкнув дверцятами.

Аманда заридала. Місіс Репплер обійняла її і почала заспокоювати.

Біллі запитав:

— Ми їдемо додому, татусю?

— Ми спробуємо, Великий Білле.

— Гаразд, — тихо сказав він.

Я перевірив пістолет і поклав його в бардачок. Оллі перезарядив його після походу в аптеку. Решта набоїв зникли разом із ним, але й цього мало вистачити. Він вистрілив у місіс Кармоді, один раз у тварюку з пазурами, і пістолет вистрілив ще раз, коли впав на землю. Нас було четверо в «Скауті», але якщо наші справи підуть геть кепсько, я знайду для себе інший вихід.





* * *


Був страшний момент, коли я не міг знайти свої ключі. Я перемацав усі кишені, нічого не знайшов, а потім перевірив їх ще раз, змушуючи себе діяти повільно й спокійно. Ключі знайшлися в кишені моїх джинсів, сховавшись під монетами, як це іноді трапляється з ключами. «Скаут» завівся легко. Під упевнене ревіння двигуна Аманда знову розплакалась.

Я сидів, давши йому попрацювати на неробочих обертах, і чекав, кого приверне звук двигуна чи запах відпрацьованих газів. П’ять хвилин, найдовші п’ять хвилин у моєму житті, минули. Нічого не сталося.

— Ми так і будемо тут сидіти чи поїдемо? — нарешті запитала пані Репплер.

— Поїдемо, — сказав я, виїжджаючи зі стоянки й увімкнувши ближнє світло.

Мабуть, скоряючись якомусь шостому чуттю, я проїхав якомога ближче до вітрини «Федерала». Правим бампером «Скаут» зачепив сміттєвий бак. Зазирнути всередину магазину було неможливо, хіба що через шпарини — через усі ті мішки з добривами для газонів складалось враження, наче тут відбувається якийсь божевільний садовий розпродаж, — але з кожної шпарини на нас дивилися два чи три бліді обличчя.

Потім я повернув ліворуч, і густий-прегустий туман зімкнувся позаду нас.

Що сталося з тими людьми, я не знаю.

Я поїхав назад по Канзас-роуд зі швидкістю п’ять миль на годину, пильно вдивляючись у туман, і весь час перебуваючи насторожі.

Навіть із увімкненими фарами й ходовими вогнями «Скаута» неможливо було розгледіти нічого далі семи чи десяти футів.

Міллер мав рацію: земля зазнала якихось жахливих деформацій. Подекуди дорога була просто потріскана, але в інших місцях зяяли провали, звідки стирчали великі шматки асфальту, здиблені божевільною силою. Слава Богу, що наш автомобіль був повнопривідний, і ми ще якось просувалися вперед. Але я страшенно боявся, що незабаром нам трапиться перешкода, яку не здолає навіть повний привід.

Мені знадобилося сорок хвилин, щоби проїхати шлях, на який зазвичай я витрачав хвилин сім-вісім. Нарешті з туману виринув знак, що позначав нашу приватну дорогу.

Біллі, якого розбудили о чверть на п’яту, міцно заснув у цій машині, яку він знав так добре, що вона, мабуть, уже здавалася йому домівкою.

Аманда нервово дивилася на дорогу.

— Ти справді збираєшся туди їхати?

— Я хочу спробувати, — відповів я.

Але це було неможливо. Недавня буря розхитала багато дерев, а той дивний землетрус довершив справу, поваливши їх. Я зміг перебратися через перші два, позаяк вони були невеликі. Та потім я опинився перед здоровенною старезною сосною, що лежала впоперек дороги, немов зроблений розбійниками завал. До будинку було ще майже чверть милі. Біллі спав поруч зі мною, я затягнув ручник «Скаута» і, затуливши обличчя руками, намагався придумати, що робити далі.





* * *


Зараз, коли я сиджу в готелі «Говард Джонсоне» біля 3-го з’їзду з автостради штату Мейн і записую всі ці події на фірмових бланках «ГоДжо», я не сумніваюсь, що місіс Репплер, ця вольова й розумна літня жінка, могла б описати всю безглуздість ситуації, що склалася, кількома швидкими й влучними штрихами. Але їй вистачило люб’язності й поблажливості дозволити мені самому дійти неминучого висновку.

Я не міг піти. Я не міг їх покинути. Я навіть не міг дурити себе, що всі монстри з фільмів жахів залишилися біля супермаркета; коли я прочинив вікно, то почув, як вони товчуться, бродять і продираються крізь ліс на крутому схилі, який у цих краях називають Круча. З обважнілого листя все скрапувала і скрапувала волога. Туман угорі на мить потемнів, коли над нами пролетів якийсь кошмарний і ледь видимий живий повітряний змій.

Я намагався переконати себе — як тоді, так і зараз, — що якщо вона діяла дуже швидко, якщо вона зачинилась наглухо в будинку, то в неї мало вистачити їжі днів на десять або й на два тижні. Але це погано допомагає. На заваді стоїть мій останній спогад про неї: коли вона, в крислатому солом’яному капелюсі й садових рукавицях, прямує до нашого маленького городу, а позаду, з озера, до неї невблаганно підкрадається туман.

Тепер я повинен думати про Біллі. «Біллі, — кажу я собі. — Великий Білл, Великий Білл...» Я маю написати це, мабуть, із сотню разів на цьому аркуші паперу, як покарана дитина змушена писати «Я більше не плюватимусь паперовими кульками в школі», поки крізь вікна вливається сонячна тригодинна тиша, а вчителька перевіряє домашні завдання за своїм столом, і в класі чутно лише скрип її ручки, в той час як десь далеко діти діляться на команди для гри в скретч-бейсбол.

Так чи інакше, врешті я зробив єдине, що міг зробити: я обережно вивів «Скаута» заднім ходом назад на Канзас-роуд. А тоді я заплакав.

Аманда несміливо торкнулася мого плеча.

— Девіде, мені дуже шкода, — промовила вона.

— Так, — відповів я, марно намагаючись зупинити сльози. — Так, мені теж.





* * *


Я виїхав на шосе 302 і повернув ліворуч, у напрямку Портленда. Ця дорога також була подекуди потріскана й пошкоджена, але загалом здавалася більш проїжджою, ніж Канзас-роуд. Мене лякали мости. Поверхня штату Мейн була вся порізана водяними шляхами, і тут було повно всіляких мостів, мостиків і місточків. Але дамба біля Нейплза вціліла, і звідти можна було спокійно, хоч і повільно, повзти аж до Портленда.

Туман був усе такий же густий. Одного разу мені довелося зупинитися, бо я подумав було, що впоперек дороги лежать повалені дерева. Проте за мить ті дерева почали рухатися і хвилеподібно вигинатися, і я зрозумів, що то були мацаки. Ми перечекали, і через деякий час вони поповзли геть. Одного разу на капот всілася велика зелена істота з переливчастим зеленим тілом і довгими прозорими крилами. Вона була схожа на потворну бабку. Якусь мить вона повисіла над нами, а через якийсь час знову змахнула крилами й зникла.

Біллі прокинувся приблизно через дві години після того, як ми залишили Канзас-роуд позаду, і запитав, чи ми вже дісталися до мами. Я сказав йому, що не зміг проїхати по нашій дорозі через повалені дерева.

— З нею все гаразд, тату?

— Біллі, я не знаю. Але ми повернемось і дізнаємось.

Він не заплакав. Натомість він знову задрімав. Але краще би він заплакав. Щось він забагато спав, і мені це не подобалось.

Через напруження в мене розболілась голова, бо я їхав крізь туман зі швидкістю п’ять чи десять миль на годину, постійно усвідомлюючи, що кожної миті може статися що завгодно, і що завгодно може чигати на нас на кожному кроці — обвал, зсув чи триголове чудовисько гідра. Здається, я молився. Я молився Богу, щоби Стефані була жива і щоб на ній не окотився мій перелюб. Я молився, щоби Бог дозволив мені відвезти Біллі в безпечне місце, адже він уже стільки всього пережив.

Коли прийшов туман, більшість водіїв з’їхали на узбіччя, тож до полудня ми були вже в Північному Віндгемі. Я спробував поїхати по Рівер-роуд, але приблизно за чотири милі змушений був зупинитися через зруйнований міст над невеликим шумним потоком, уламки якого лежали тепер у воді. Мені довелося майже милю їхати заднім ходом, перш ніж я знайшов місце, де зміг розвернутися. Зрештою у Портленд ми поїхали по шосе 302.

Коли ми дістались туди, я виїхав на платну автостраду. Акуратні будки прийому платежів за проїзд із вибитими вікнами, що охороняли дорогу, зяяли порожніми очницями, немов черепи. Всі вони були порожні. В розсувних скляних дверях однієї з них стирчала подерта куртка з нашивками Управління автомагістралей штату Мейн на рукавах. Вона була просякнута липкою кров’ю, що вже засихала. Після втечі із супермаркету ми ще не бачили жодної живої людини.

Місіс Репплер сказала:

— Девіде, спробуй увімкнути радіо.

З досади й злості я ляснув себе по лобі, дивуючись, що ж я за дурень такий, що оце й досі не згадав про радіоприймач «Скаута».

— Не треба, — коротко сказала місіс Репплер. — Ти не можеш думати про все. Якщо спробуєш, то збожеволієш і не зможеш нікому допомогти.

Я не впіймав нічого, окрім потріскування статичних перешкод по всьому діапазону AM, а в FM-діапазоні панувала рівна й зловісна тиша.

— Це означає, що в ефірі нікого немає? — запитала Аманда.

Я знав, про що вона думала. Ми були вже досить далеко на півдні і мали б ловити кілька потужних бостонських станцій — WRKO, WBZ, WMEX. Але якщо й Бостон зник...

— Це ще нічого не означає, — сказав я. — Ця статика в діапазоні AM — це просто перешкоди. До того ж, туман гасить радіосигнали.

— Ти впевнений, що справа тільки в цьому?

— Так, — відповів я, аж ніяк у цьому не впевнений.

Ми поїхали на південь, минаючи кілометрові стовпчики, на яких відлік відстані починався приблизно з сорока миль. Коли ми доїдемо до першої милі, то будемо на кордоні з Нью-Гемпширом.

Рухатись на автостраді було важче; багато водіїв не хотіли здаватися, і це призвело до численних зіткнень. Кілька разів мені доводилось виїжджати на роздільну смугу.

Десь о першій двадцять — я вже почав відчувати голод — Біллі схопив мене за руку.

— Тату, що це? Що це!

З туману виринула тінь, затьмаривши все навколо. Вона була височезна, як скеля, і йшла прямо на нас. Я вдарив по гальмах. Аманду, яка дрімала позаду, кинуло вперед.

Щось насувалось; знову ж таки, це все, що я можу сказати напевно. Можливо, це було через те, що туман дозволяв лише мигцем щось роздивитись, але я думаю, що так само можна припустити, що існують певні речі, які наш мозок просто не сприймає. Існують речі такої темряви і жаху — так само, як і речі такої неймовірної краси, — що вони не проходять крізь маленькі дверцята людського сприйняття.

Воно було шестиноге, це я знаю; шкіру мало сіру, місцями з плямами до темно-коричневого кольору. Ці коричневі плями до абсурду нагадували мені пігментні плями на руках місіс Кармоді. Шкіра була вся в глибоких брижах і борознах, де тулилися десятки, сотні отих рожевих «жучків» з очима-стеблинками. Я не знаю, наскільки воно було велике, але воно пройшло прямо над нами. Одна з його сірих, зморшкуватих ніг гупнула просто біля мого вікна, і пані Репплер пізніше сказала, що не змогла розгледіти нижню частину його тіла, хоча й вигинала шию щосили, щоб подивитися. Вона побачила лише дві циклопічні ноги, які піднімалися вгору і вгору в туман, як живі вежі, аж поки не зникли з поля зору.

В ту мить, коли воно пройшло над «Скаутом», у мене склалося враження, що це було щось настільки величезне, що синій кит поряд із ним скидався би на форель — іншими словами, щось таке величезне, що не піддається уяві. Потім воно проминуло нас, але ми ще довго відчували сейсмологічну потужність його кроків. Воно залишило сліди в покритті автостради, сліди настільки глибокі, що мені не видно було дна. В кожному з них міг би поміститися автомобіль.

Якусь мить усі мовчали. Чутно було лише наше дихання і глухе гупання важкого поступу того величезного монстра, який нас минав.

Тоді Біллі запитав:

— Тату, це був динозавр? Як той птах, що пробрався в магазин?

— Навряд чи. Я не думаю, що тварина таких великих розмірів коли-небудь існувала, Біллі. Принаймні не на Землі.

Я згадав про «Проект „Вістря стріли“» і знову запитав себе, що за божевільну чортівню вони могли там робити.

— Може, поїдемо далі? — несміливо запитала Аманда. — А то воно повернеться.

Так, а попереду їх може бути ще більше. Але не було сенсу про це говорити. Нам треба було кудись їхати. І я поїхав далі, петляючи між тими жахливими слідами, поки вони не зійшли з дороги.





* * *


Ось таке з нами сталося. Це майже все — є ще одна остання річ, до якої я повернуся за мить. Але не варто очікувати якогось акуратного, прилизаного фіналу. Тут не буде банальних фраз на кшталт: «І вони вирвалися з туману на сонячне світло нового дня», або «Коли ми прокинулися, нарешті прибула Національна гвардія», чи навіть на подобу того класичного, заяложеного штампу: «Це все їм наснилося».

Гадаю, саме від таких закінчень батько завжди кривився і називав їх «фіналом у стилі Альфреда Гічкока», маючи на увазі неоднозначний, відкритий фінал, який дозволяв читачеві чи глядачеві самому вирішити, як усе закінчилося. До таких прийомів батько ставився з презирством, називаючи їх «дешевими трюками».

Ми підвали до цього «Говарда Джонсона» біля з’їзду номер 3, коли почало сутеніти, і їхати далі було просто самовбивством. Перед цим ми ризикнули проїхати мостом через річку Сако. Видно було, що міст дуже деформований, але в тумані неможливо було роздивитись, цілий він чи ні. У цій рулетці нам пощастило.

Але тепер треба думати про завтрашній день, еге ж?

Коли я пишу ці рядки, вже за чверть перша ночі, двадцять третє липня. Шторм, який, схоже, став початком усього цього, налетів лише чотири дні тому. Біллі спить у холі на матраці, який я для нього розшукав. Аманда й місіс Репплер сплять поруч. Я пишу при світлі великого кишенькового ліхтарика «Делко», а за вікном оті рожеві тварюки лускають і б’ються у скло. Час від часу лунає гучніший удар, коли якогось із них хапає «пташка».

У «Скаута» залишилось достатньо пального, щоби проїхати ще миль дев’яносто. Альтернатива — спробувати заправитися тут; поряд, на сервісній ділянці, є заправка «Ексон», і хоч електрика вимкнута, я гадаю, що зможу випомпати трохи з цистерни. Але...

Але для цього треба вийти назовні.

Якщо ми зможемо роздобути бензин — тут чи деінде, — ми продовжимо рух. Річ у тім, що в мене, здається, є пункт призначення. Це останнє, про що я хотів розповісти.

Я зовсім не впевнений у цьому. У тому-то й проблема. Можливо, це була моя уява, фантазія, підсвідома готовність видати бажане за дійсне. Але навіть якщо й ні, то це дуже примарний шанс. Скільки миль? Скільки мостів? Скільки тварюк, які тільки й чекають, щоб розірвати й з’їсти мого сина, навіть коли він кричатиме від жаху й агонії?

Ймовірність того, що це був лише сон, настільки велика, що я не розповів про нього решті... принаймні поки що.

У кабінеті адміністратора я знайшов великий багатодіапазонний радіоприймач на батарейках. З його задньої частини через вікно виходив плаский дріт антени. Я увімкнув його, перемкнувся на роботу від батарейок, покрутив ручку налаштування, ручку заглушування перешкод, але не знайшов нічого, крім статики або мертвої тиші.

А потім, аж у кінці діапазону AM, саме тоді, коли я вже потягнувся до ручки, щоб вимкнути приймач, я наче почув, чи то мені наснилося, що я почув, одне-єдине слово.

І більше нічого. Я слухав ще з годину, але більше нічого не було чутно. Якщо й справді було те єдине слово, то воно, мабуть, прорвалося крізь якийсь крихітний розрив у тумані, що гасив радіохвилі, нескінченно малий проміжок, який одразу ж закрився знову.

Одне-єдине слово.

Мені треба поспати... якщо, звісно, я зможу заснути, і мене не переслідуватимуть до світанку обличчя Оллі Вікса, місіс Кармоді й пакувальника Норма... і обличчя Стефф, притінене широкими крисами її солом’яного капелюха.

Тут є ресторан, типовий ресторан «ГоДжо», з їдальнею і довгою буфетною стійкою. Я залишу ці сторінки на стійці, і, можливо, колись хтось знайде їх і прочитає.

Одне-єдине слово.

Якби ж тільки я його справді почув. Якби ж то.

Я йду спати. Але спершу поцілую сина й прошепочу йому на вушко два слова. Щоб не наснились погані сни.

Два слова.

Одне з них: «Гартфорд».

Друге: «надія».





Тут теж водяться титри




Чарльзу страшенно припекло до вбиральні.

Більше не було сенсу обманювати себе, що він зможе потерпіти до перерви. Його сечовий міхур волав до нього, і міс Берд помітила, що він щулиться і совається на місці.

У початковій школі на Ейкон-стріт у третьому класі викладали три вчительки. Міс Кінні була молода, білява й весела, і мала хлопця, який забирав її після школи на синьому «Камаро». Місіс Траск була схожа на мавританську подушку, заплітала волосся в косички й розкотисто сміялась. А ще була міс Берд.

Чарльз знав, що зрештою це станеться з ним саме на уроці міс Берд. Він знав це.

Це було неминуче. Тому що міс Берд, вочевидь, хотіла його зламати.

Вона не дозволяла дітям ходити до підвалу. Міс Берд казала, що в підвалі стоять бойлери, а порядні леді й джентльмени ніколи не спускаються туди, бо підвали — це щось огидне, закопчене і бридке. І вже достеменно не ходять до підвалу молоді леді й джентльмени, сказала вона. Вони ходять до вбиральні.

Чарльз знову засовався на стільці.

Міс Берд накинула на нього оком.

— Чарльзе, — чітко сказала вона, все ще тицяючи указкою в Болівію, — тобі потрібно до вбиральні?

Кеті Скотт на сидінні перед ним хихикнула, ґречно прикривши рота.

Кенні Ґріффен приснув і штовхнув Чарльза ногою під партою.

Чарльз почервонів.

— Говори, Чарльзе, — піднесено проказала міс Берд. — Тобі треба...

(Зараз вона скаже «попісяти», як завжди.)

— Так, міс Берд.

— Що, так?

— Мені треба в підв... до вбиральні.

Міс Берд усміхнулась.

— Дуже добре, Чарльзе. Можеш піти до вбиральні й попісяти. Саме це тобі треба зробити? Попісяти?

Чарльз опустив голову, спаленівши від сорому.

— Дуже добре, Чарльзе. Можеш іти. І наступного разу, будь ласка, не чекай, поки тебе запитають.

Усі захихикали. Міс Берд постукала указкою по дошці.

Чарльз попрямував уздовж ряду до дверей, тридцять пар очей втупилися йому в спину, і кожна дитина, включно з Кеті Скотт, знала, що він іде до вбиральні, щоб попісяти. А до дверей же було, як до Місяця. Міс Берд не продовжувала урок, а мовчки чекала, поки він відчинив двері, вийшов у блаженно порожній коридор і знову зачинив їх.

Він пішов до хлопчачої вбиральні (підвал, підвал, підвал, ЯК ЗАХОЧУ, ТАК І СКАЖУ), проводячи пальцями по прохолодній кахельній плитці стіни, пробігаючи ними по дошці оголошень, усіяній кнопками, і легенько ковзаючи по червоній (РОЗБИТИ СКЛО В РАЗІ НАДЗВИЧАЙНОЇ СИТУАЦІЇ) коробочці пожежної сигналізації.

Міс Берд це подобалось. Міс Берд насолоджувалась, змушуючи його пекти раків. На очах у Кеті Скотт — якій ніколи не треба було спускатися до підвалу, ну, от де справедливість? — і всіх інших.

«Стара с-у-к-а», — подумав він. Він вимовив це по буквах, бо минулого року дійшов висновку, що Бог не казав, що це гріх, якщо ти вимовляєш лайливі слова по буквах.

Він зайшов до хлопчачої вбиральні.

Усередині було відчутно прохолодно, а в повітрі стояв слабкий, але не неприємний запах хлорки. Зараз, уранці, тут було чисто й безлюдно, спокійно і доволі приємно, зовсім не так, як у прокуреній, смердючій кабінці сортиру в кінотеатрі «Зірка» в центрі міста.

Вбиральня (!підвал!) мала форму літери L, на короткому боці якої були невеликі квадратні дзеркала, під якими біліли порцелянові умивальники й висів диспенсер для паперових рушників (NIBROC), а довший бік займали два пісуари й три туалетні кабінки.

Похмуро глянувши на своє худе, бліде обличчя в одному із дзеркал, Чарльз зайшов за ріг.

Тигр лежав у дальньому кінці, просто під вікном із матового скла. Це був здоровенний тигр, із чорними смугами (немов тінь від жалюзі) на коричнево-жовтій шкурі. Він насторожено подивився на Чарльза, і його зелені очі звузились. З пащі вирвалося якесь шовковисте, муркотливо-загрозливе гарчання. Гладкі м’язи напружились, і тигр звівся на потужні лапи. Його хвіст заворушився, постукуючи по порцеляновому краю останнього пісуара.

Видно було, що тигр голоднющий і страшенно злий.

Чарльз чкурнув назад тим же шляхом, яким прийшов. Здавалося, минула ціла вічність, перш ніж двері з пневматичним притягом зачинилися за ним, і тільки тоді він став почуватися у безпеці. Ці двері відчинялися лише всередину, і він не міг пригадати, щоб десь читав або чув, що в тигрів вистачає розуму відчиняти двері.

Чарльз витер носа тильною стороною долоні. Серце калатало так, що аж у вухах закладало. До вбиральні йому треба було сильніше, ніж будь-коли.

Він зіщулився, скривився і притиснув руку до живота. Добряче його прихопило. Якби він був упевнений, що його ніхто не заскочить, він міг би забігти в дівчачу вбиральню. Вона була просто навпроти. Чарльз подивився на неї з тугою, знаючи, що ніколи не наважиться на це, навіть за мільйон років. Ану ж прийде Кеті Скотт? Або — жах жахливий! — раптом принесе міс Берд?

А може, той тигр йому привидівся.

Хлопчик трохи прочинив двері й одним оком зазирнув усередину.

Тигр зирив на нього з-за рогу літери L, його око було іскристо-зеленого кольору. Чарльзу здалося, що він бачить крихітну блакитну цятку в цьому глибокому блиску, ніби око тигра з’їло одне з його власних. Ніби...

Чиясь рука ковзнула по його шиї.

Чарльз здавлено крикнув і відчув, як його серце й шлунок рвонули до горла. На одну жахливу мить йому здалося, що він зараз напудить у штани.

Це був Кенні Ґріффен, який самовдоволено посміхався.

— Міс Берд послала мене за тобою, бо тебе не було шість років. Ти попав.

— Так, але я не можу зайти до підвалу, — сказав Чарльз, відчуваючи, як у нього підкошуються ноги від переляку, який нагнав на нього Кенні.

— О, так у тебе закреп! — Кенні радісно засміявся. — Ось я розкажу Ке-е-еті!

— Тільки спробуй! — вигукнув Чарльз. — До того ж, нема в мене закрепу. Там тигр.

— І що він робить? — запитав Кенні. — Пісяє?

— Не знаю, — сказав Чарльз, відвернувшись до стіни. — Я просто хочу, щоб він забрався звідти. — Він заплакав.

— Гей, — спантеличено й трохи перелякано сказав Кенні. — Гей.

— А якщо мені справді треба? А якщо я не зможу втриматись? Міс Берд скаже...

— Ану, пішли, — сказав Кенні, хапаючи його за руку, а другою штовхаючи двері. — Ти все вигадуєш.

Вони опинилися всередині, перш ніж переляканий Чарльз зміг вирватись і кинутись назад.

— Тигр, — з огидою сказав Кенні. — Хлопче, міс Берд тебе вб’є.

— Він з того боку.

Кенні пішов повз умивальники.

— Киць-киць-киць? Кицюню?

— Не треба! — прошипів Чарльз.

Кенні зник за рогом.

— Киць-киць? Киць-киць? Ки...

Чарльз знову вискочив за двері й притиснувся до стіни, затуливши долонями рот і примруживши очі, чекаючи, чекаючи, чекаючи на крик.

Але крику не було.

Він не знав, як довго стояв там, заціпенілий, із сечовим міхуром, що розривався. Він не зводив очей з дверей до хлопчачої вбиральні. Але вони німували. Двері та й годі.

Він не хотів туди заходити.

Він не міг.

Але нарешті таки зайшов.

Ті ж самі охайні умивальники й дзеркала, і слабкий запах хлорки теж не змінився. Але здавалось, що з’явився ще якийсь запах. Слабкий, неприємний запах, наче від щойно начищеної міді.

Ледве стримуючи дрож і стогін, що рвався з горла, він підійшов до кута літери L і зазирнув за нього.

Тигр розпластався на підлозі, облизуючи свої великі лапи довгим рожевим язиком. Він байдуже глянув на Чарльза. У кігтях однієї з лап застряг клапоть сорочки.

Але зараз природна потреба нагально вимагала свого, і він нічого не міг вдіяти. Він мусив їй підкоритися.

Чарльз навшпиньках повернувся до білого порцелянового умивальника, найближчого до дверей.

Міс Берд ввірвалась у вбиральню саме тоді, коли він застібав блискавку на штанях.

— Ах ти ж паскудний, брудний хлопчисько, — припечатала вона його майже задумливо.

Чарльз не спускав з ока куток.

— Вибачте, міс Берд... тигр... я помию раковину... з милом... присягаюсь, я помию...

— Де Кеннет? — спокійно запитала міс Берд.

— Не знаю.

Він і справді не знав.

— Він там?

— Ні! — скрикнув Чарльз.

Міс Берд підкралася до рогу кімнати.

— Підійди сюди, Кеннете. Негайно.

— Міс Берд...

Але міс Берд була вже за рогом, явно збираючись накинутись на Кеннета.

Чарльз подумав, що міс Берд зараз дізнається, що значить «накинутись».

Він знову вийшов за двері. Напився води з фонтанчика. Подивився на американський прапор, що висів над входом до спортзалу. Подивився на дошку оголошень. Лісова Сова закликала: «КРАЩЕ УХАТИ, НІЖ ПРИРОДУ ЗАБРУДНЮВАТИ». Офіцер Френдлі попереджав: «НІКОЛИ НЕ СІДАЙ У МАШИНУ ДО НЕЗНАЙОМЦІВ». Чарльз перечитав усе двічі.

Потім він повернувся до класу і, втупивши очі в підлогу, пройшов по своєму ряду до свого місця. Була за чверть одинадцята.

Він дістав книжку «Дороги в усі кінці світу» й почав читати про Білла на родео.





Мавпа




Коли Гел Шелберн побачив, що його син Денніс витягнув її із запліснявілої коробки «Ралстон-Пуріна», яка була запхана аж під саму крокву, в ньому здійнявся такий вихор жаху й тривоги, що він ледь не закричав. Він підніс кулак до рота, немов намагаючись запхати той вихор назад... а потім просто здушено кашлянув у кулак. Ні Террі, ні Денніс цього не помітили, але Літі миттю озирнувся, запитально глянувши на нього.

— Оце так кру-уть, — шанобливо промовив Денніс. Це був тон, який Гел все рідше чув від хлопця на свою адресу. Деннісу було дванадцять.

— Що це? — запитав Пітер. Він подивився на батька, перш ніж його очі знову прикипіли до речі, яку знайшов старший брат. — Що це, тату?

— Це мавпа, бовдуре, — сказав Денніс. — Ти що, мавп ніколи не бачив?

— Не обзивай свого брата, — машинально сказала Террі й почала порпатися в коробці зі шторами. Штори були слизькі від плісняви, і вона швидко кинула їх. — Тьху.

— Можна я її візьму, тату? — запитав Літі. Йому було дев’ять.

— Ще чого? — скрикнув Денніс. — Це я її знайшов!

— Хлопці, будь ласка, — попросила Террі. — У мене вже голова болить.

Гел ледве їх чув. Мавпа дивилась на нього з рук старшого сина, кривлячи рота такою знайомою усмішкою. Тією самою усмішкою, яка переслідувала його в нічних жахіттях у дитинстві, переслідувала доти, доки він не...

Надворі війнув холодний порив вітру, і на мить безтілесні губи протягли довгу ноту через стару іржаву ринву назовні. Піті підійшов ближче до батька, тривожно дивлячись на грубий дах горища, з якого стирчали капелюшки цвяхів.

— Що це було, татусю? — запитав він, коли свист затих і перетворився на гортанне гудіння.

— Просто вітер, — відповів Гел, все ще дивлячись на мавпу. Її тарілки, мідні півмісяці, а не повні кола в слабкому світлі єдиної голої лампочки, були нерухомі, можливо, на відстані фута одна від одної, і він автоматично додав: — Вітер може свистати, але зась йому заспівати. — Раптом він згадав, що це була примовка дядька Вілла, і на нього немов могильним холодом дихнуло.

Знову почулось те виття, вітер здійнявся з Кришталевого озера довгим, тягучим поривом, а потім загуркотів у ринві. Пів дюжини дрібних протягів війнули холодним жовтневим повітрям в обличчя Гел у — Боже, це місце так нагадувало ту комірчину в їхньому будинку в Гартфорді, наче вони раптом перемістилися на тридцять років назад.

Я не буду про це думати.

Хоча зараз, звичайно, тільки про це він і міг думати.

Та комірчина, де я знайшов ту кляту мавпу в тій самій коробці.

Террі, пригинаючись, бо нахил даху був дуже гострий, перебралась до дерев’яного ящика, напханого всяким дріб’язком.

— Вона мені не подобається, — сказав Літі й намацав руку Гела. — Денніс може взяти її собі, якщо хоче. Ми вже підемо, татку?

— Привидів боїшся, заяча душе? — запитав Денніс.

— Деннісе, припини, — неуважно мовила Террі. Вона взяла в руки чашку з найтоншої порцеляни з китайським візерунком. — Яка краса! Це...

Гел побачив, що Денніс знайшов накрутний ключ у мавпи на спині.

Жах пролетів крізь нього на темних крилах.

— Не займай!

Це вийшло різкіше, ніж він хотів, і не встиг він отямитись, як вирвав мавпу з рук Денніса.

Денніс ошелешено витріщився на нього. Террі озирнулась, а Літі підняв голову. На мить усі замовкли, і вітер знову засвистів, цього разу дуже низько, наче злився і дорікав за щось.

— Я думав, що вона, мабуть, поламана, — сказав Гел.

Вона завжди ламалась... крім тих випадків, коли не хотіла ламатися.

— Ну, то чого було хапати, — сказав Денніс.

— Ану, заткнись, Деннісе.

Денніс заморгав і на мить зніяковів. Гел давно вже не розмовляв з ним так різко. Відколи два роки тому він втратив роботу в «Нешинл Еродайн» у Каліфорнії і вони переїхали до Техасу. Денніс вирішив не загострювати ситуацію... поки що. Він повернувся до коробки «Ралстон-Пуріна» і знову почав у ній копирсатися, але все інше було просто мотлохом. Поламані іграшки, розтягнуті пружини, шматки набивки.

Вітер розходився неабияк, тепер він уже не свистів, а завивав. Горище почало тихо поскрипувати, немов від чиїхось кроків.

— Будь ласка, татусю, — попросив Піті так, щоб його почув батько.

— Так, — відповів той. — Террі, ходімо.

— Я ще не закінчила з цим...

— Я сказав, ходімо.

Настала її черга бентежитись.

Вони зняли дві суміжні кімнати в мотелі. О десятій вечора хлопчики спали у своїй кімнаті, а Террі — у кімнаті для дорослих.

По дорозі з дому в Каско вона вжила дві піґулки валіуму, щоб через нерви в неї не почалась мігрень. Останнім часом вона вживала багато валіуму. Це почалося приблизно тоді, коли «Нешинл Еродайн» звільнила Гела.

Останні два роки він працював у «Тексас Інструменте» — це було на чотири тисячі менше на рік, але це була робота. Він сказав Террі, що їм пощастило. Вона погодилась. Він сказав, що багато архітекторів програмного забезпечення взагалі сидять без роботи. Вона погодилась. Він сказав, що житло компанії в Арнетті нічим не гірше, ніж у Фресно. Вона погодилась, але він подумав, що її згода на все це була брехнею.

А ще він втрачав Денніса. Він відчував, як хлопець все швидше віддаляється, зарано готуючись до вирішальної втечі: прощавай, Деннісе, бувай, незнайомцю, було приємно їхати з тобою в одному поїзді. Террі сказала, що їй здалося, ніби хлопець курить марихуану. Іноді вона відчувала її запах. Ти повинен поговорити з ним, Геле. І він погодився, але поки що не говорив.

Хлопчики спали. Террі спала. Гел зайшов до ванної кімнати, зачинив двері, сів на кришку унітаза й утупився в мавпу.

Яке ж воно гидке, це м’яке коричневе ворсисте хутро, поточене міллю!

Він ненавидів її усмішку — дядько Вілл якось сказав, що ця мавпа усміхається, як ніґер, але вона усміхалась не як ніґер, і взагалі не як людина. Її усмішка була суцільним вищиром, і якщо накрутити ключем, її губи починали ворушитися, зуби, здавалось, більшали, стаючи іклами вампіра, губи звивалися, а тарілки дзенькали, дурнувата мавпа, дурнувата механічна мавпа, дурнувата, дурнувата...

Він впустив її. Руки затремтіли, і він її впустив. Ключ дзенькнув об кахляну підлогу, і в нічній тиші звук здався оглушливим. Вона сяйнула до нього своїми каламутними бурштиновими очима, ляльковими очима, сповненими ідіотської радості, її мідні тарілки завмерли напоготові, наче для того, щоб заграти марш разом з якимось пекельним оркестром. На споді було викарбувано: «Зроблено в Гонконзі».

— Тебе не може тут бути, — прошепотів він. — Я кинув тебе в колодязь, коли мені було дев’ять.

Мавпа шкірилась до нього.

Знадвору, із темряви ночі, мотель струсонув чорний шквал вітру.

Наступного дня додому до дядька Вілла й тітки Іди приїхав брат Гела Вілл із дружиною Коллетт.

— Тобі ніколи не спадало на думку, що смерть близької людини — це насправді спосіб, хоч і пресумний, відновлення родинних зв’язків? — запитав Білл, невесело всміхаючись. Його назвали на честь дядька Вілла. «Вілл і Білл, чемпіони родео», — бувало, казав дядько Вілл і куйовдив Біллові чуприну. Це була одна з його примовок... як про той вітер, що «може свистати, але зась йому заспівати». Дядько Вілл помер шість років тому, і весь цей час тітка Іда жила тут сама, доки минулого тижня її не розбив інсульт. «Якось дуже несподівано», — побивався Білл, зателефонувавши по міжміському телефону, щоб повідомити Гелу цю новину. Так ніби він міг знати, так ніби хтось міг знати. Вона померла на самоті.

— Так, — сказав Гел. — Така думка і в мене промайнула.

Вони разом дивилися на це місце, на рідну домівку, де минуло їхнє дитинство. Їхній батько, моряк торговельного флоту, просто зник, коли вони були маленькими, наче його ніколи й не було. Білл стверджував, що тьмаво пам’ятає його, але в Гела взагалі не було про нього жодних спогадів.

Матір померла, коли Біллу було десять, а Гелу вісім років. Тітка Іда привезла їх сюди автобусом «Ґрейгаунд», що відправлявся із Гартфорда. Тут вони виросли, звідси пішли до коледжу, за цим місцем вони сумували. Білл спочатку залишився в Мейні, а тепер мав успішну юридичну практику в Портленді.

Гел побачив, що Піті попрямував у густі хащі ожини, яка буйно розрослася за східним боком будинку.

— Тримайся звідти подалі, Піті, — гукнув він.

Піті озирнувся, запитально дивлячись на нього. Гел відчув, як його затопила хвиля любові до хлопчика... і він раптом знову згадав про мавпу.

— Чому, тату?

— Там десь є старий колодязь, — сказав Білл. — Але будь я проклятий, якщо пам’ятаю, де саме. Твій тато має рацію, Піті, туди краще не репатись. Ще й подряпаєшся весь. Правда, Геле?

— Так, — машинально відповів Гел. Піті рушив геть, не озираючись, а потім попрямував униз по набережній до невеликого галькового пляжу, де Денніс кидав камінці у воду. Гел відчув, як щось у грудях трохи відпустило.





* * *


Білл, може, й забув, де був той старий колодязь, але Гел пізно ввечері безпомильно пішов до нього, продираючись крізь чагарники, які дерли його стару фланелеву куртку і лізли в очі. Він таки добрався туди й зупинився, важко дихаючи, дивлячись на прогнилі, погнуті дошки, що накривали його. Після хвилинних роздумів він опустився на коліна (вони вистрілили двома пістолетними пострілами) й відсунув дві дошки вбік.

Із дна цієї мокрої, викладеної камінням горловини на нього дивилось обличчя потопельника: широко розплющені очі, скривлений рот. У нього вирвався ледь чутний стогін, що був слабкою луною стогону в серці.

На темній воді застигло його власне обличчя.

Не мавпяче. А йому ж на мить здалося, що то обличчя мавпи.

Він тремтів. Тремтів усім тілом.

Я ж укинув її в колодязь. Я вкинув її в колодязь, будь ласка, Господи, не дай мені збожеволіти, я вкинув її в колодязь.

Колодязь висох того літа, коли помер Джонні Маккейб, через рік після того, як Білл і Гел переїхали до дядька Вілла й тітки Іди. Дядько Вілл позичив гроші в банку, щоб пробити артезіанську свердловину, а старий колодязь весь заріс кущами ожини й висох.

Проте вода повернулась. Як і мавпа.

Цього разу від спогадів неможливо було відмахнутися. Гел безпорадно сидів там, дозволяючи їм прийти, намагаючись злитися з ними, осідлати їх, як серфінгіст, що мчить на жахливій хвилі, яка може розчавити його, якщо він впаде з дошки, просто намагаючись ковзнути крізь них, щоб вони знову зникли.





* * *


Він пробрався сюди з мавпою наприкінці літа, коли ожина вже дозріла, і повітря було напоєне її густим і солодкавим ароматом. Ніхто її не збирав спеціально, хіба що тітка Іда іноді підходила до краю заростей і набирала кілька чашок ягід у свій фартух. Тут, у гущавині, ожина перезріла, деякі ягоди гнили, виділяючи густу білу рідину, схожу на гній, а у високій траві під ногами цвіркуни несамовито сюрчали свою нескінченну пісню: «Рі-і-і-і...»

Колючки шматували його, на щоках і голих руках повиступали краплі крові. Він не робив жодних зусиль, щоб ухилитися від них. Він був сліпий від жаху, настільки сліпий, що ледь не налетів на гнилі дошки, які вкривали колодязь, зупинившись за якихось кілька дюймів до падіння з десятиметрової висоти на багнисте дно колодязя. Він розкинув руки, щоб утримати рівновагу, і ще більше колючок увіп’ялося в його передпліччя. Саме цей спогад змусив його різко покликати Піті.

Того дня помер Джонні Маккейб — його найкращий друг. Джонні залазив по драбині до свого будиночка на дереві на задньому дворі. Того літа вони вдвох провели там чимало часу, грались у піратів, розглядали вигадані галеони на озері, били з гармат і рифили стакселі (що б це не було), готуючись іти на абордаж. Джонні піднімався в будиночок на дереві, як він робив це тисячу разів, коли перекладина просто під люком у нижній частині будиночка зламалася в його руках, і Джонні впав на землю з висоти десяти метрів, зламавши шию, і в усьому була винна мавпа, ця мавпа, клята ненависна мавпа. Коли задзвонив телефон, коли рот тітки Іди відкрився, а потім склався в літеру «О» від жаху, після того, як її подруга Міллі, що живе по сусідству, повідомила їй новину, коли тітка Іда сказала: «Піднімись на ґанок, Геле, я маю повідомити тобі погані новини», — він подумав із хворобливим жахом: «Мавпа! Що мавпа накоїла цього разу»?

На дні колодязя, куди він того дня кинув мавпу, не було відображення його обличчя, лише брукняки й сморід мокрого багна. Він подивився на мавпу, що лежала на в’юнкій траві, яка росла між плутаниною ожини, на тарілки, що завмерли напоготові в її лапах, на величезні вишкірені зуби між розтуленими викривленими губами, на зашкарубле хутро з брудними залисинами, на вирячені очі.

— Ненавиджу тебе, — прошипів він, обхопив рукою її огидне тіло, відчуваючи, як зморщилось ворсисте хутро. Вона усміхалася йому, коли він тримав її перед собою. — Давай! — підбурював він, уперше за цей день заплакавши. Він струсонув її. Збалансовані тарілки затремтіли. Мавпа псувала все хороше. Все. — Давай, бий у них! Бий!

А мавпа все шкірилась.

— Бий, давай, ну! — Його голос істерично підвищувався. — Що, боїшся? Боїшся? Бий, давай, бий! Давай! ЩО, СИЛИ В ПУПІ НЕМА?

Ці коричнювато-жовті очі. Ці величезні вишкірені зуби.

І тоді, знавіснівши від горя і жаху, він швиргонув її в колодязь. Він бачив, як вона перевернулась, падаючи вниз, наче мавпа-акробат, що виконує трюк, і сонце востаннє зблиснуло на її тарілках. Вона з глухим стуком вдарилась об дно, і це, мабуть, струснуло в ній якусь пружину, бо тарілки раптом почали бити. Їхній рівномірний, умисний і дзвінкий стукіт долинав до його вух, відлунюючи й гупаючи в кам’яній горловині мертвого колодязя: дзень-дзень-дзень-дзень...

Гел затулив долонями рота, і на мить побачив її там, унизу, цю кумедну механічну мавпочку, можливо, лише в своїй уяві... як вона лежить у багнюці, брязкаючи тарілками, з витріщеними очима, спрямованими на маленьке коло його хлоп’ячого обличчя, що визирало з-за краю колодязя (ніби запам’ятовуючи це обличчя назавжди), з губами, що розтулялися і стулялися навколо вишкірених зубів.

Дзень-дзень-дзень-дзень, хто помер? Дзень-дзень-дзень-дзень, це Джонні Маккейб падає з широко розплющеними очима, виконуючи своє акробатичне сальто-мортале, падаючи крізь яскраве повітря літніх канікул з відламаною перекладиною, все ще затиснутою в руках, щоби вдаритись об землю з коротким жахливим хрускотом, з кров’ю, що тече з носа, рота й широко розплющених очей? Це Джонні, Геле? Чи це ти?

Стогнучи, Гел штовхав дошки, накриваючи ту діру, не помічаючи, що заганяє скалки в руки, навіть не відчуваючи їх поки що. І все одно він чув той брязкіт навіть крізь дошки, приглушений, але від того ще страшніший: мавпа була там, унизу, в моторошній темряві, дзвякала тарілками й смикалась усім своїм огидним тілом, і цей звук був схожий на звуки, почуті в нічних жахіттях.

Дзень-дзень-дзень-дзень, хто помре цього разу?

Він із боєм продирався назад крізь зарості ожини, увесь обідраний, облиплий реп’яхами, раз навіть гримнувся на землю на повний зріст, але ніяк не міг позбавитись того дзвону у вухах, наче та мавпа гналася за ним, оглушливо брязкаючи тими тарілками. Дядько Вілл знайшов його аж під вечір, він сидів на старій покришці в гаражі й ридав, і він подумав, що Гел плаче за своїм мертвим другом. Так воно й було, але він плакав ще й від пережитого жаху.

Він кинув мавпу в колодязь удень. А ввечері, коли сутінки прокрадалися крізь мерехтливу мантію туману, машина, що їхала надто швидко попри обмежену видимість, збила на дорозі менського кота тітки Іди й поїхала далі. Повсюди були розкидані кишки, Вілла знудило, але Гел лише відвернув своє бліде, нерухоме обличчя, чуючи ридання тітки Іди наче за багато миль звідти (це на додачу до новин про хлопчика Маккейба викликало у неї приступ ридань, майже істерику, і минуло зо дві години, перш ніж дядько Вілл зміг її заспокоїти). У його серці була холодна й переможна радість. До нього ще не дійшла черга.

Це був усього лише кіт тітки Іди, а не він, не його брат Вілл і не дядько Вілл (ті самі два чемпіони родео). А тепер мавпа зникла, впала в колодязь, і один замурзаний менський кіт із вушними кліщами був не такою вже й великою платою. І якщо мавпа хотіла бити в свої пекельні тарілки, то й нехай б’є. Хай гатить ними по повзучих тварюках, жуках та інших темних створіннях, що оселилися в кам’яній горловині колодязя. Хай гниє там унизу. Хай іржавіють там її огидні гвинтики, коліщатка та пружинки. Хай вона здохне там у багнюці й темряві, і павуки нехай сплетуть їй саван.





* * *


Але... вона повернулась.

Гел повільно знову накрив колодязь, як і того дня, і почув у вухах примарне відлуння мавпячих тарілок: Дзень-дзень-дзень-дзень, хто помер, Геле? Це Террі? Денніс? Це Піті, Гел? Він твій улюбленець, еге ж? То це він? Дзень-дзень-дзень...





* * *


— Поклади на місце!

Піті здригнувся і впустив мавпу, і на одну жахливу мить Гел подумав, що зараз це станеться, що поштовх запустить її механізми, і тарілки почнуть стукати й брязкати.

— Татку, ти мене налякав.

— Вибач. Я просто... я не хочу, щоб ти з нею грався.

Всі решта пішли дивитися кіно, і він думав, що повернеться в мотель раніше за інших. Але він пробув у рідному домі довше, ніж збирався; старі, ненависні спогади, здавалося, рухалися у своєму власному вічному часовому поясі.

Террі сиділа поруч із Деннісом і дивилась «Беверлі Гіллбілліз». Вона дивилася стару, зернисту копію зі стійкою, збентеженою зосередженістю, яка свідчила про нещодавно прийнятий валіум. Денніс читав рок-журнал із назвою «Culture Club» на обкладинці. Піті сидів на килимі, схрестивши ноги, і бавився мавпою.

— Вона все одно не працює, — сказав Піті. «Он чому Денніс віддав йому мавпу», — подумав Гел, а потім відчув сором і злість на себе. Він відчував цю неконтрольовану ворожість до Денніса все частіше й частіше, але в результаті почувався приниженим і безпорадним... безсилим.

— Ні, — сказав він. — Це старе барахло. Я її викину. Дай-но її мені.

Він простягнув руку, і Пітер зі стурбованим виглядом віддав її батькові.

Денніс сказав матері:

— На батька явно шиза напала.

Гел, тримаючи в руці мавпу, яка схвально шкірилась, бозна-як опинився на другому кінці кімнати. Він ривком стягнув Денніса зі стільця за сорочку. Почувся тихий шурхіт, коли розійшовся якийсь шов.

У Денніса з переляку кумедно перекосилось обличчя. Альбом групи «Рок вейв» випав у нього з рук.

— Гей!

— Ану, пішли зі мною, — похмуро гаркнув Гел, тягнучи сина до дверей у суміжну кімнату.

— Геле! — заверещала Террі. Піті просто дивився на все це круглими очима.

Гел затяг Денніса всередину. Він грюкнув дверима, а потім притиснув до них Денніса. Хлопець перелякався.

— У тебе проблеми з довгим язиком, — сказав Гел.

— Відпусти мене! Ти порвав мою сорочку, ти...

Гел знову грюкнув хлопчиком об двері.

— Авжеж, — сказав він. — Ще й які проблеми. Ти навчився цього в школі? Чи під школою, з дружками-курцями?

Денніс спалахнув, його обличчя вмить потворно скривилося від почуття провини.

— Я б не ходив у цю задрипану школу, якби ти не кинув роботу! — випалив він.

Гел знову грюкнув Деннісом об двері.

— Я не кидав роботу, мене звільнили, і ти це знаєш, і не ляпай язиком про те, чого не розумієш. У тебе проблеми? Ласкаво просимо в реальний світ, Деннісе. Тільки не звалюй їх усі на мене. Ти не голодний. Голим задом не світиш. Тобі дванадцять років, а в дванадцять років я від тебе... шмаркача... не хочу чути... всяке лайно. — Він переривав кожну фразу, підтягаючи хлопчика вперед, поки їхні носи майже не торкалися, а потім грюкав Деннісом назад об двері. Це було зовсім не боляче, але Денніс злякався — батько його й пальцем не зачепив, відколи вони переїхали до Техасу — і тепер він по-дитячому голосно, гірко й безутішно розридався.

— Давай, побий мене! — заверещав він на Гела, його обличчя було перекошене й укрите плямами. — Бий мене, скільки влізе, я знаю, як сильно ти мене ненавидиш!

— Я не ненавиджу тебе. Я дуже тебе люблю, Деннісе. Але я твій батько, і ти будеш мене поважати, або я тебе відлупцюю.

Денніс спробував вирватися. Гел притягнув хлопчика до себе й обійняв; Денніс якусь мить пручався, а потім притулився обличчям до грудей Гела й заплакав, немов зовсім знесилів. Такого плачу Гел не чув від жодного зі своїх дітей вже багато років. Він заплющив очі, відчуваючи, що й сам ледве тримається на ногах.

Террі загамселила у двері з того боку.

— Припини, Геле! Що б ти з ним не робив, припини!

— Я його не вбиваю, — сказав Гел. — Іди собі, Террі.

— Не смій...

— Та все гаразд, мам, — глухо проказав Денніс, притиснувшись до грудей Гела.

Він відчув її спантеличене мовчання, а потім вона пішла.

Гел знову подивився на сина.

— Пробач, що я тебе образив, тату, — неохоче промовив Денніс.

— Гаразд. Приймається із вдячністю. Коли приїдемо додому наступного тижня, я почекаю два-три дні, а потім перевірю всі твої шухляди, Деннісе. Тож якщо там є щось, що мені не варто бачити, то краще позбудься цього.

Знову цей спалах провини. Денніс опустив очі й витер носа тильною стороною долоні.

— Тепер я можу йти? — Він знову спохмурнів.

— Звичайно, — сказав Гел і відпустив його. «Навесні треба буде взяти його в похід, тільки ми вдвох. Порибалити, як дядько Вілл колись рибалив зі мною і Біллом. Треба зблизитися з ним. Спробувати».

Він сів на ліжко в порожній кімнаті й подивився на мавпу. «Ти більше ніколи не зблизишся з ним, Геле, — немов промовляла її усмішка. — Май це на увазі. Я повернулась, щоби про це потурбуватись, адже ти завжди знав, що колись це станеться».

Гел відклав мавпу вбік і затулив очі рукою.





* * *


Того вечора Гел стояв у ванній кімнаті, чистив зуби й думав. Вона була в тій самій коробці. Як вона могла бути в тій самій коробці?

Зубна щітка боляче тернула по яснах. Він здригнувся.

Йому було чотири роки, а Віллу шість, коли він уперше побачив мавпу. Їхній зниклий батько купив будинок у Гартфорді, і він був їхнім, вільним і чистим, доки батько не помер чи не провалився в діру посеред світу, чи що там було. Їхня мати працювала секретаркою на «Голмс Ейркрафт», гелікоптерному заводі у Вествіллі, а з хлопчиками сиділи няньки, але на той час нянькам доводилося наглядати протягом дня лише за Гелом — Вілл пішов у перший клас, тепер він був дорослий. Няньки не затримувались надовго. Вони вагітніли й виходили заміж за своїх хлопців або влаштовувалися на роботу в «Голмс», або ж місіс Шелберн заставала їх за приготуванням коктейлів, чи виявляла, що хтось із них прикладається до пляшки бренді, яку вона зберігала в буфеті для особливих випадків. Більшість із них були писаними дурепами, які тільки те й робили, що їли або спали. Жодна з них не хотіла читати Гелу, як це робила мати.

Тієї довгої зими за няньку йому була пишнотіла чорна дівчина на ім’я Б’юла.

Вона сюсюкала з Гелом, коли поруч була його мати, а за її відсутності могла й ущипнути. Проте Гел відчував певну симпатію до Б’юли, яка час від часу читала йому якусь моторошну історію зі своїх улюблених журналів зі сповідями і «справжніми детективами» («Смерть прийшла за хтивою рудою», — зловісно промовляла Б’юла в сонній денній тиші вітальні й закидала до рота чергове тістечко «Різ» із арахісовим маслом, поки Гел уважно вивчав зернисті фотографії з таблоїдів і пив молоко зі своєї «чашки з побажаннями»), І симпатія лише загострила сприйняття того, що сталося.

Він знайшов мавпу холодного похмурого березневого дня. За вікнами вряди-годи падав мокрий сніг, а Б’юла спала на дивані, розіп’явши на своїх розкішних грудях примірник «Моєї історії».

Гел заліз у комірчину, щоби покопирсатися в речах, які залишились після батька.

Комірчина була таким собі складським приміщенням, що тягнулося вздовж усього другого поверху з лівого боку, додатковим простором, який так і не було облаштовано. Туди можна було потрапити через маленькі дверцята, схожі на вхід у кролячу нору, з Біллової половини дитячої спальні. Вони любили туди залазити, хоча взимку там було прохолодно, а влітку так спекотно, хоч сорочку від поту викручуй. У цій довгій і вузькій, але затишній комірчині було повно прецікавого мотлоху. Скільки б ти не порпався в тих речах, ти ніколи не міг їх усі передивитися. Вони з Біллом просиджували тут цілі суботні дні, майже не розмовляючи, а просто дістаючи речі з коробок, розглядаючи їх, обмацуючи, щоб руки могли ввібрати кожну унікальну деталь знахідки, й кладучи їх назад. Тепер Гел запитував себе, чи не намагалися вони з Біллом таким чином якось налагодити контакт зі своїм зниклим батьком.

Він був штурманом торговельного флоту, і в шафі лежали стоси карт, деякі з них були позначені акуратними кружечками (і ямочкою від стрілки компаса в центрі кожного). Там було двадцять томів чогось під назвою «Посібник з навігації Баррона». Набір «косооких» біноклів, від яких крутилась голова й боліли очі, якщо дивитися в них надто довго. Там були розмаїті сувеніри з дюжини портів призначення — гумові ляльки хула-хула, чорний картонний котелок з порваною стрічкою, на якій було написано «Ти вибираєш дівчину, а я Пікаділлі», скляна куля з крихітною Ейфелевою вежею всередині. Там були конверти з дбайливо захованими в них чужоземними марками й чужоземними монетами, зразки гірських порід з гавайського острова Мауї — блискучі, чорні, важкі й зловісні, а також кумедні платівки з написами незрозумілими мовами.

Того дня, коли сніг гіпнотично торохтів по даху прямо над його головою, Гел пройшов увесь шлях до дальнього кінця комірчини, відсунув якусь коробку й побачив за нею ще одну — коробку «Ралстон-Пуріна». З неї на нього дивилася пара скляних карих очей. Вони налякали його, і він на мить відсахнувся, серце калатало так, наче він наткнувся на мертвого пігмея. Потім він вловив його безживність, неприродний блиск в очах і зрозумів, що це якась іграшка. Він знову подався вперед і обережно витяг її з коробки.

Вона усміхалась своєю вічною, зубатою усмішкою в жовтому світлі лампочки, тримаючи тарілки в розведених лапах.

Гел захоплено покрутив її туди-сюди, відчуваючи, як приминається під рукою її пухнасте хутро. Її кумедна усмішка тішила його. Та чи не було тут ще чогось?

Майже інстинктивне відчуття огиди, яке з’являлося і зникало ще до того, як він його усвідомлював? Можливо, так воно й було, але з таким старим-престарим спогадом, як цей, треба було бути обережним і не дуже йому довіряти. Старі спогади можуть брехати. Але... хіба він не бачив такий самий вираз на обличчі Піті, на горищі рідного дому?

Він побачив ключ, встромлений у маленьку щілину в її спині, і повернув його. Ключ повернувся занадто легко; не почулось жодного клацання. Значить, вона зламана.

Зламана, але на вигляд наче ціла.

І він забрав її, щоб погратися.

— Що то в тебе таке, Геле? — запитала Б’юла, потягаючись після сну.

— Нічого, — відповів Гел. — Це я знайшов.

Він поставив мавпу на полицю на своєму боці спальні. Вона придавила його дитячі книжки-розмальовки про Лессі й усміхалась, втупившись у простір, з тарілками напоготові. Поламана, але все одно усміхалась. Тієї ночі Гел прокинувся від тривожного сну з переповненим сечовим міхуром і почовгав до вбиральні в коридорі. У протилежному кінці кімнати спав Білл, голосно сопучи під безладною купою ковдр.

Гел знову ліг, і вже майже заснув... аж раптом мавпа почала бити в тарілки в жаскій темряві. Дзень-дзень-дзень-дзень...

Сон як рукою зняло, ніби його шмальнули по обличчю холодним, мокрим рушником.

Серце з несподіванки рвонуло з грудей, а з горла вирвався тоненький, схожий на мишачий, здушений писк. Він витріщився на мавпу, широко розплющивши очі, губи в нього тремтіли.

Дзень-дзень-дзень-дзень...

Її тіло гойдалося і корчилося на полиці. Губи розтулялися і змикалися, розтулялися і змикалися, огидно вишкірюючись, відкриваючи величезні й хижі ікла.

— Заткнись, — прошепотів Гел неслухняними губами.

Брат перевернувся на спину, голосно хропонувши. Все німувало... крім мавпи. Тарілки ляскали й брязкали, й ось-ось мали би розбудити його брата, матір, увесь світ. Вони й мертвих могли підняти з могил.

Дзень-дзень-дзень-дзень...

Гел рушив до неї, наміряючись якось зупинити її, можливо, просунути руку між тарілками, поки не скінчиться завід, і тоді вона сама зупиниться. Тарілки зійшлися, брязнувши востаннє — дзень! — а потім повільно розійшлися у вихідне положення. Латунь мерехтіла в тіні. В хижій усмішці блиснули брудні жовтуваті зуби мавпи.

У будинку знову запанувала тиша. Мати перевернулася у своєму ліжку, вторуючи Біллу коротким хропінням. Гел повернувся у ліжко і заховався під ковдру, серце нестримно калатало, і він вирішив: «Завтра віднесу її назад у комірчину. Ну її к бісу».

Але наступного ранку він забув віднести мавпу назад, бо мати не пішла на роботу. Б’юла померла. Мати не розповіла їм, що саме сталося. «Це був нещасний випадок, просто жахливий нещасний випадок», — це все, що вона сказала. Але того дня дорогою зі школи Білл купив газету й таємно, під сорочкою, проніс четверту сторінку в їхню кімнату. Затинаючись, він прочитав статтю Гелу, поки мати готувала вечерю на кухні, але заголовок Гел і сам зумів прочитати: «ДВОЄ ЗАГИБЛИХ ПІД ЧАС СТРІЛЯНИНИ В КВАРТИРІ. 19-річна Б’юла Маккаффері та 20-річна Саллі Тремонт були застрелені хлопцем міс Маккаффері, 25-річним Леонардом Вайтом, після суперечки про те, хто має вийти й забрати замовлену китайську їжу. Міс Тремонт померла в приймальному відділенні лікарні Гартфорда. Б’юла Маккаффері померла на місці події».

«Б’юла немов перемістилась в один зі своїх улюблених детективних журналів», — подумав Гел Шелберн і відчув, як обсипає холодом спершу його хребет, а потім і серце. І раптом він зрозумів, що стрілянина сталася приблизно в той самий час, коли мавпа...





* * *


— Геле, — почувся сонний голос Террі, — ти спати збираєшся?

Він виплюнув зубну пасту в зливальницю й прополоскав рота.

— Збираюсь, — відповів він.

Він запхав мавпу у валізу й замкнув її на ключ. Через два-три дні вони мали летіти назад до Техасу. Але перш ніж туди вирушити, йому треба було позбутися цієї клятої тварюки назавжди.

Будь-яким чином.

— Ти був дуже грубий із Деннісом сьогодні, — сказала Террі в темряві.

— З точки зору психології, бити хлопця — не дуже продуктивний...

— Та не бив я його, Террі, заради Бога!

— ...спосіб утвердити батьківський авторитет.

— Ой, тільки не треба мені оцих душоспасних банальностей, — сердито сказав Гел.

— Я бачу, що ти не хочеш це обговорювати. — Голос у неї був холодний.

— А ще я наказав йому викинути геть наркоту з дому.

— Справді? — Тепер голос у неї був стривожений. — А як він це сприйняв? Що він сказав?

— Облиш, Террі! Що він міг сказати? Тебе звільнено?

— Геле, що з тобою? Ти якийсь не такий, що сталося?

— Нічого, — відповів він, думаючи про мавпу, замкнену в його валізі «Самсоніт». Чи почує він її, якщо вона почне бити в тарілки? Так, звичайно, почує. Приглушено, але чутно. Похоронний дзвін, як це було для Б’юли, Джонні Маккейба, собаки дядька Вілла Дейзі. «Дзень-дзень-дзень, це ти, Геле?» — Просто був важкий день.

— Сподіваюсь, що так воно і є. Бо таким ти мені не подобаєшся.

— Та ну? — І слова зірвалися в нього з язика, перш ніж він зміг їх зупинити, хоча він навіть не хотів їх зупиняти. — Тоді прийми валіум, і все знову буде добре.

Він почув, як вона набрала повітря в легені і з тремтінням видихнула. А потім почала плакати.

Він міг би її втішити (можливо), але, схоже, в ньому не було втіхи. Було занадто багато жаху. Було би краще, якби мавпа знову зникла, зникла назавжди. Будь ласка, Господи, назавжди.

Він лежав без сну до пізньої ночі, аж поки надворі не засірів ранок. Але він, здається, знав, що робити.





* * *


Вдруге мавпу знайшов Білл.

Це було приблизно через півтора року після того, як Б’юлу Маккаффері визнали померлою на місці злочину. Було літо. Гел мав іти в перший клас.

Він прибіг із вулиці, і мати покликала його:

— Ану, пане-сеньйоре, швидко мий руки, а то забрьохався, як порося. — Вона сиділа на ґанку, пила чай із льодом і читала книгу. У неї була відпустка — цілих два тижні.

Гел для годиться підставив руки під холодну воду, а всю грязюку залишив на рушнику.

— А де Білл?

— Нагорі. Скажи йому, щоби прибрав свою частину кімнати. Порозкидав усе.

Гел, якому подобалось бути вісником неприємних новин у таких справах, поспішив нагору. Білл сидів на підлозі. Маленькі, як кроляча нора, двері, що вели до комірчини, були прочинені. В руках він тримав мавпу.

— Вона поламана, — випалив Гел.

Він стривожився, хоча ледве пам’ятав, як тієї ночі повернувся з ванної кімнати й мавпа раптом почала бити в тарілки. Десь через тиждень після цього йому наснився страшний сон про мавпу і Б’юлу — він не міг точно пригадати, що саме, — і він прокинувся з криком, на мить подумавши, що м’яка вагота на його грудях — то мавпа, що він розплющить очі й побачить, як вона шкіриться до нього. Але, звичайно ж, м’якою ваготою була лише його подушка, яку він панічно стискав. Мати зайшла, щоби заспокоїти його, давши йому води й дві крейдяно-помаранчеві піґулки дитячого аспірину, такі собі валіуми для неспокійних часів дитинства.

Вона думала, що цей кошмар був викликаний смертю Б’юли.

Так воно й було, але не так, як вона думала.

Зараз він майже нічого з того не пам’ятав, але мавпа й досі його лякала, особливо її тарілки. І її зуби.

— Я знаю, — сказав Білл і відкинув мавпу вбік. — Вона дурнувата. — Мавпа впала на ліжко Білла, втупившись у стелю і розставивши лапи з тарілками. Гелу не хотілося її там бачити.

— То що, помчали до Тедді по морозиво?

— Я вже витратив свої кишенькові гроші, — відповів Гел. — До того ж, мама сказала, щоб ти прибрав свою частину кімнати.

— Я можу зробити це пізніше, — сказав Білл. — І я позичу тобі п’ять центів, якщо хочеш.

Іноді Білл був не проти пожартувати з Гела: то підставляв йому ногу, то міг стукнути без жодної причини, але загалом він був добрий.

— Ще б пак, — вдячно сказав Гел. — Тільки спершу я покладу поламану мавпу назад у комірчину, добре?

— Нє-нє, — сказав Білл, підводячись. — Пішли, пішли, пішли.

І Гел пішов. Настрій у Білла був мінливий, і якби він затримався, щоб прибрати мавпу в комірчину, то Білл міг би й передумати. А так вони побігли до Тедді й купили морозиво, і не абияке, а рідкісне чорничне.

Потім вони пішли на стадіон, де хлопці грали в бейсбол. Гел був занадто малий, щоб грати, але він сидів собі далеченько в штрафній зоні, лизькав своє чорничне морозиво і ганявся за м’ячем під час того, що старші діти називали «китайськими хоум-ранами». Вони повернулись додому майже затемна, і мати дала прочуханки Гелу за те, що він забруднив рушник, а Біллу за те, що він не прибрав на своїй половині кімнати, а після вечері всі дивились телевізор, і коли це все відбувалось, Гел зовсім забув про мавпу. Якимось чином вона перебралась на полицю Білла, де стояла поруч із фотографією Білла Бойда з автографом. І там вона пробула майже два роки.

Коли Гелу виповнилося сім років, няньки стали розкішшю, і на прощання місіс Шелберн щоранку казала: «Білле, приглянь за братом».

Однак того дня Біллу довелось залишитися після школи, і Гел повернувся додому сам, зупиняючись на кожному розі й переконуючись, що в обох напрямках немає жодного транспорту, а потім перебігав вулицю, увібравши голову в плечі, наче солдат-піхотинець, який перетинає нічийну землю. Він увійшов до будинку, сховав ключ під килимком і одразу ж попрямував до холодильника по склянку молока. Дістав пляшку, але вона вислизнула в нього з рук і розбилася вщент об підлогу, а уламки скла розлетілися навсебіч.

Дзень-дзень-дзень-дзень, лунало згори, з їхньої спальні. Дзенъ-дзенъ-дзенъ, привіт, Геле! З поверненням додому! І до речі, Геле, це ти? Цього разу це ти? Тебе знайдуть померлим на місці?

Він стояв нерухомо, дивлячись вниз на розбите скло й калюжу молока, сповнений жаху, який не міг ні назвати, ні зрозуміти. Він просто був там, немов сочився з його пор.

Він розвернувсь і кинувся нагору до їхньої кімнати. Мавпа стояла на полиці Білла і, здавалось, дивилася на нього. Мавпа скинула фотографію Білла Бойда з автографом, і та впала долілиць на ліжко Білла. Мавпа розгойдувалась, шкірилась і била в тарілки. Гел повільно, проти волі, але й не маючи змоги залишитися осторонь, підійшов до неї. Її тарілки ривками розходились, сходились і знову ривками розходились. Підійшовши ближче, він почув, як у мавпи в череві працює накрутний механізм.

І раптом із криком відрази й жаху він змахнув її з полиці, як змахнув би таргана. Мавпа вдарилась об подушку Білла, потім упала на підлогу, і, лежачи на спині в променях пізнього квітневого сонця, брязкала тарілками, які, дзенькаючи, билися одна об одну, а її губи стискалися і розтискалися, оголюючи ікла.

Гел вжарив її ногою в черевикові «Бастер Браун», вжарив щосили, з розмаху, і цього разу крик, що вирвався з його вуст, був криком люті. Механічна мавпа пролетіла через усю кімнату, врізалась у стіну, відскочила, впала й завмерла. Гел стояв і дивився на неї, стиснувши кулаки, серце в нього несамовито калатало. Мавпа нахабно вишкірялася до нього, в одному скляному оці розплавленою цяткою палало сонце. Бий мене скільки хочеш, — немов говорила вона йому, — я — це лише гвинтики, накрутний механізм і пара черв’ячних шестерень, бий мене скільки тобі заманеться, я не справжня, я лише кумедна механічна мавпочка, ось і все, а хто помер? На гелікоптерному заводі стався вибух! Що це піднімається в небо, як велика кривава куля для боулінгу з очима замість отворів для пальців? Це голова твоєї матері, Геле? Ух ти! Оце так прогулянка в голови твоєї матері! Або на розі Брук-Стріт! Дивись-но сюди, друже! Машина їхала надто швидко! Водій був п’яний!І в світі стало на одного Білла менше! Ти чув той хрускіт, коли колеса проїхалися по його черепу і мізки бризнули з його вух? Так? Ні? Можливо? Не питай у мене, я не знаю, я не можу знати, а все, що я вмію, це бити цими тарілками, дзень-дзень-дзень, а хто помер на місці, Геле? Твоя мати? Твій брат? Чи це ти, Геле? Це ти?

Він знову кинувся до неї, збираючись розтоптати її, розтрощити, стрибати по ній, поки не полетять із неї гвинтики і шестерні, а її жахливі скляні очі не покотяться по підлозі. Але щойно він добіг до неї, як її тарілки знову зійшлися разом, дуже м’яко... (дзень) ...наче пружина десь всередині розширилася на останню, крихітну щілину... і немов шматочок льоду пройшовся по стінках його серця, пронизуючи його, втихомирюючи його лють і змушуючи його знову божеволіти від жаху. Мавпа, схоже, все це знала — такою зловтішною здавалась її посмішка!

Він підняв її, вхопивши за лапу великим і вказівним пальцями правої руки з гримасою відрази, наче це був труп. Її старе брудне штучне хутро кусалось і пекло. Він намацав і відчинив маленькі дверцята, що вели до комірчини, і ввімкнув світло. Мавпа шкірилась до нього, коли він повз по комірчині між коробками, нагромадженими одна на одну, мимо набору навігаційних книг і фотоальбомів з випарами старих хімікатів, мимо сувенірів і старого одягу, і Гел подумав: «Якщо вона зараз почне брязкати тарілками і заворушиться в моїй руці, я закричу, а якщо закричу, вона не просто усміхатиметься, а засміється, зарегоче просто мені в обличчя, і тоді я збожеволію, і мене знайдуть тут, а я пускатиму слину і божевільно реготатиму, я збожеволію, о, будь ласка, дорогий Боже, будь ласка, дорогий Ісусе, не дай мені збожеволіти...»

Він дійшов до дальнього кінця, відсунув дві коробки вбік, перекинувши й розсипавши одну з них, і запхав мавпу назад у коробку «Ралстон-Пуріна» в найдальшому кутку. І вона так зручно там вляглась, наче додому повернулась, розставивши лапи з тарілками і по-мавпячому вишкіряючись, наче ніяк не могла насміятися з Гела. Він поповз назад, його кидало то в жар, то в холод, і він усе чекав, що ось-ось задзвенять тарілки, і тоді мавпа вистрибне зі своєї коробки і побіжить за ним, як тарган, із дзижчанням накрутного механізму й шаленим брязкотом тарілок, але... але нічого цього не сталося. Він вимкнув світло, зачинив маленькі дверцята кролячої нори і сперся на них, задихаючись. Нарешті йому полегшало. Він спустився вниз на ватяних ногах, дістав порожній пакет і почав обережно збирати зазубрені уламки та скалки розбитої пляшки з-під молока, гадаючи, чи не поріжеться він і не спливе кров’ю, і чи не тому задзенькали ці тарілки. Але й цього не сталося. Він узяв рушник і витер молоко, а потім сів, чекаючи повернення мами й брата.

Мати прийшла першою і запитала:

— Де Білл?

Низьким, безбарвним голосом, тепер уже впевнений, що Білл уже десь помер на місці, Гел почав пояснювати про збори щодо шкільного спектаклю, знаючи, що навіть якщо збори були дуже довгими, Білл мав бути вдома ще пів години тому.

Мати підозріливо подивилась на нього й почала розпитувати, що сталося, а потім двері відчинились і увійшов Білл, тільки це був зовсім не Білл. Це був привид Білла, блідий і мовчазний.

— Що сталося? — вигукнула місіс Шелберн. — Білле, що сталося?

Білл почав плакати, і крізь його сльози вони почули історію. Він сказав, що там була машина. Він і його друг Чарлі Сільверман ішли додому після зборів, і машина занадто швидко вилетіла на розі Брук-стріт, Чарлі заціпенів, Білл смикнув Чарлі за руку, але не втримав її, і машина...

Білл почав голосно ридати, істерично схлипуючи, мати пригорнула його до себе, гойдаючи, а Гел виглянув на ґанок і побачив двох поліцейських, які переминались там з ноги на ногу. Патрульна машина, в якій вони привезли Білла додому, стояла на узбіччі. Тоді він і сам заплакав... але його сльози були сльозами полегшення.

Тепер настала черга Білла бачити кошмари — сни, в яких Чарлі Сільверман помирав знову й знову, вибитий зі своїх ковбойських чобіт «Ред Райдер» і перекинутий на капот іржавого «Гадсона Горнета», яким кермував п’яниця. Голова Чарлі Сільвермана й лобове скло «Гадсона» зустрілися з вибуховою силою і розлетілися на друзки. У п’яного водія, власника цукерні в Мілфорді, стався серцевий напад невдовзі після того, як його взяли під варту (можливо, цьому посприяв вигляд мізків Чарлі Сільвермана, що висихали на його штанях), а його адвокат досить успішно виступив на суді зі своєю тезою «цей чоловік був достатньо покараний». П’яниця отримав шістдесят днів (умовно) і втратив право керувати автомобілем у штаті Коннектикут на п’ять років... приблизно стільки ж, скільки тривали нічні кошмари Білла Шелберна. Мавпу знову сховали в комірчині. Білл так і не помітив, що вона зникла з полиці... а якщо й помітив, то не сказав про це.

На деякий час Гел відчув себе в безпеці. Він навіть почав знову забувати про мавпу, або вважав, що то був лише поганий сон. Але коли він повернувся додому зі школи того дня, коли померла мати, мавпа знову стояла на полиці, з тарілками напоготові й незмінно шкірилась до нього.

Він підійшов до неї повільно, немов зачарований, так наче під її поглядом його власне тіло перетворилося на механічну іграшку. Він побачив, як його рука простяглась і взяла її. Він відчув, як пухнаста шерсть пригнулась під його рукою, але це відчуття було притлумлене, просто безчулий доторк, ніби хтось вколов йому повний шприц новокаїну. Він чув своє дихання, швидке й сухе, як шелест вітру в СОЛОМІ.

Він перевернув її і схопився за ключ, і через роки він буде думати, що його тодішня якась наркотична мана була схожа на ману людини, яка прикладає шестизарядний револьвер з одним зарядженим патроном до заплющених тремтячих повік і натискає на спусковий гачок.

Ні, не треба, не чіпай його, викинь його, не торкайся до нього...

Він повернув ключ і в тиші почув ідеальну серію тихеньких поклацувань накрутного механізму. Коли він відпустив ключ, мавпа почала брязкати тарілками, і він відчув, як її тіло смикається, згинається і смикається, згинається і смикається, наче вона жива, а вона й була живою, вона звивалася в його руці, ніби якийсь огидний пігмей, і вібрація, яку він відчував крізь її лисувату коричневу шерсть, була не вібрацією шестерень, що обертаються, а биттям її серця.

Зі стогоном Гел впустив мавпу й відсахнувся назад, нігтями впившись в шкіру під очима, затиснувши долонями рота. Він спіткнувся об щось і ледь не впав (тоді б він опинився разом із нею на підлозі, і його вирячені блакитні очі дивилися би прямо в її скляні карі). Він позадкував до прочинених дверей, пропхався в коридор, захряснув їх і притулився до них спиною. За мить він рвонув до ванної кімнати, і його знудило.

Місіс Стакі з гелікоптерного заводу, яка й принесла печальну новину, залишилася з ними на перші дві нескінченні ночі, поки тітка Іда не приїхала з Мейна. Їхня мати померла від емболії мозку в середині дня. Вона стояла біля кулера, тримаючи паперову склянку з водою в одній руці, і раптом упала як підкошена, все ще тримаючи ту склянку. Другою рукою вона вчепилася в кулер і потягнула за собою велику скляну пляшку з питною водою. Та розбилась... але заводський лікар, який прибіг на допомогу, сказав пізніше, що, на його думку, місіс Шелберн померла ще до того, як вода просочилася крізь сукню й білизну і змочила її шкіру. Хлопчикам ніколи про це не розповідали, але Гел все одно знав. Це снилося йому знову й знову довгими ночами після смерті матері. «Знову не можеш заснути, братику?» — питав його Білл, і Гел знав, що Білл думав, що все його сум’яття, тривожність і нічні жахіття пов’язані з раптовою смертю їхньої матері, і це була правда... але не вся. Залишилось непереборне почуття провини; якесь смертельне усвідомлення того, що він убив свою матір, завівши мавпу того сонячного дня після школи.





* * *


Коли Гел нарешті заснув, то спав, мабуть, дуже міцно, бо прокинувся майже опівдні. Піті, схрестивши ноги, сидів на стільці в іншому кінці кімнати, методично, дольку за долькою, поїдаючи апельсин, і дивився ігрове шоу по телевізору.

Гел звісив ноги з ліжка, почуваючись так, ніби хтось штовхнув його в сон... а потім знову виштовхнув із нього. В голові в нього пульсувало.

— Де мама, Піті?

Піті озирнувся.

— Вони з Деннісом пішли по магазинах. Я сказав, що побуду тут з тобою. Тату, ти завжди розмовляєш уві сні?

Гел стривожено подивився на сина.

— Ні. А що я сказав?

— Я не зміг розібрати. Це мене трохи налякало.

— Ну ось, я знову при здоровому глузді, — сказав Гел, і йому вдалося ледь усміхнутися. Піті усміхнувся у відповідь, і Гел знову відчув просту любов до хлопчика, яскраву, сильну й безхитрісну. Він дивувався, чому йому завжди було так добре з Літі, чому він відчував, що розуміє Літі й може йому допомогти, і чому Денніс здавався йому занадто темним вікном, щоб зазирнути в нього, загадковим у своїх вчинках і звичках хлопчиком, якого він не міг зрозуміти, тому що сам він ніколи не був таким хлопчиком. Було б занадто просто сказати, що Денніса змінив переїзд із Каліфорнії, або ж...

Його думки завмерли. Мавпа. Мавпа сиділа на підвіконні, тримаючи тарілки напоготові. Гел відчув, як його серце зупинилося в грудях, а потім зірвалось у галоп. Перед очима помутніло, а голова, що пульсувала, несамовито заболіла.

Вона вибралась із валізи й тепер стояла на підвіконні, усміхаючись до нього. Ти задав, що позбувся мене, еге ж? Але ти гадав так і раніше, хіба ні?

«Так, — млосно подумав він. — Так, гадав».

— Літі, це ти витяг мавпу з моєї валізи? — запитав він, уже знаючи відповідь. Він замкнув валізу й поклав ключ у кишеню пальта.

Літі глянув на мавпу, і щось — Гелу здалось, що то була тривога — промайнуло на його обличчі.

— Ні, — сказав він. — То мама її туди поклала.

— Мама?

— Ага. Вона забрала її в тебе. Вона сміялася.

— Забрала в мене? Про що ти говориш?

— Вона лежала біля тебе на подушці. Я чистив зуби й не бачив, але Денніс побачив. Він теж сміявся. Сказав, що ти схожий на хлопчика з плюшевим ведмедиком.

Гел подивився на мавпу. У роті в нього пересохло так, що перехопило горло. Вона лежала поряд із ним? На подушці? Ця огидна шерсть торкалась його щоки, а може, й рота, ці блискучі очі втуплювалися в його спляче обличчя, ці вишкірені зуби були біля горла? Чи на горлі? Боже мій.

Він різко повернувся і пішов до комірчини. «Самсоніт» був там, все ще замкнений. Ключ все ще лежав у кишені його пальта.

Позаду нього клацнув телевізор. Він повільно вийшов із комірчини. Пітер дуже пильно дивився на нього.

— Тату, мені не подобається ця мавпа, — ледве чутно промовив він.

— Мені теж, — відповів Гел.

Піті уважно подивився на нього, намагаючись зрозуміти, чи він не жартує, і побачив, що не жартує. Він підійшов до батька й міцно обійняв його. Гел відчував, як він тремтить.

І тоді Піті заговорив йому на вухо, дуже швидко, наче боявся, що йому не вистачить сміливості повторити це ще раз... або що мавпа може підслухати.

— Вона ніби дивиться на тебе. Вона дивиться на тебе, де б ти не був у кімнаті. А якщо ти йдеш в іншу кімнату, вона ніби дивиться на тебе крізь стіну. Я весь час відчував, що вона... ніби вона чогось хотіла від мене.

Піті здригнувся. Гел міцно тримав його.

— Ніби вона хотіла, щоб ти її накрутив, — сказав Гел.

Піті енергійно кивнув.

— Вона ж не зовсім зламана, правда, тату?

— Іноді зламана, — сказав Гел, дивлячись через плече сина на мавпу. — Але іноді вона все ще працює.

— Мені весь час хотілося підійти й накрутити її. Було так тихо, і я подумав, що не можу, бо це розбудить тата, але мені все одно хотілося, і я підійшов, і я... доторкнувся до неї, і мені було так гидко від того доторку... але мені й сподобалось... а вона ніби говорила: «Накрути мене, Піті, ми пограємось, твій батько не прокинеться, він взагалі ніколи не прокинеться, накрути мене, накрути мене...»

Хлопчик раптом розплакався.

— Вона зла, я знаю. З нею щось не так. Татусю, давай її викинемо? Будь ласка!

Мавпа нескінченно вишкірялась до Гела. Він відчував, що між ними стоять сльози Піті. Ранкове сонце виблискувало на мідних тарілках мавпи, світло відбивалося вгору й залишало сонячні смуги на побіленій стелі мотелю.

— Мама казала, о котрій вони з Деннісом повернуться, Піті?

— Близько першої. — Він витер червоні очі рукавом сорочки, соромлячись своїх сліз. Але на мавпу не дивився. — Я увімкнув телевізор, — прошепотів він. — І увімкнув його на повну гучність.

— Все правильно, Піті.

«Як це мало статися? — замислився Гел. — Серцевий напад? Емболія, як у моєї матері? Що? Насправді це ж не має значення, так?»

І вслід за цим прийшла інша, холодніша думка: «Позбутися її, каже він. Викинути. Але чи можна її позбутися? Взагалі?».

Мавпа глузливо посміхалася до нього, тримаючи тарілки на відстані фута одна від одної.

«Цікаво, чи не ожила вона, бува, тієї ночі, коли померла тітка Іда?» — подумалось йому. Невже це був останній звук, який вона чула — приглушене дзенькання мавпи, що била в тарілки на темному горищі, поки вітер свистів у ринві?

— Може, не таке вже й божевілля, — повільно сказав Гел своєму сину. — Принеси-но свою дорожню сумку, Піті.

Літі невпевнено подивився на нього.

— А що ми будемо робити?

«Можливо, її можна позбутися. Можливо, назавжди, а може, лише на деякий час... надовго чи ненадовго. Можливо, вона буде повертатися і повертатися, і нічого з цим не вдієш... але, можливо, я — ми — зможемо попрощатися з нею надовго. Цього разу їй знадобилося двадцять років, щоб повернутися. Знадобилося двадцять років, щоб вибратися з колодязя...»

— Ми поїдемо покатаємось, — сказав Гел. Він почувався досить спокійно, але якось надто важко було всередині. Навіть його очні яблука, здавалося, набрали ваги. — Але спершу я хочу, щоб ти взяв свою дорожню сумку й знайшов там, на краю стоянки, три-чотири великих камені. Поклади їх у сумку й принеси мені. Зрозумів?

В очах Піті зблиснуло розуміння.

— Добре, татку.

Гел глянув на годинник. Була майже 12:15.

— Але поквапся. Я хочу піти до того, як повернеться мама.

— Куди ми поїдемо?

— До дядька Вілла й тітки Іди, — сказав Гел. — В рідний дім.





* * *


Гел зайшов до ванної кімнати, зазирнув за унітаз і знайшов там туалетну щітку. Він відніс її назад до вікна і застиг із нею в руці, наче з уціненою чарівною паличкою. Він дивився, як Піті у легкій мелтоновій курточці перетинав парковку з дорожньою сумкою, на якій білими літерами на синьому тлі чітко читалося: «ДЕЛЬТА». У верхньому кутку вікна билася муха, сонна й дурна під кінець теплого сезону. Гел знав, як це відчувається.

Він спостерігав, як Піті знайшов три чималих камені, а потім рушив назад через парковку. З-за рогу мотелю виїхала машина, що рухалася дуже швидко, надто швидко, і Гел не роздумуючи блискавично, немов досвідчений каратист, опустив щітку... і завмер.

Тарілки беззвучно зімкнулися на несподіваній перешкоді — на щітці в його руці, і він відчув щось у повітрі. Щось схоже на лють.

Гальма машини завищали. Піті відскочив назад. Водій нетерпляче махнув йому рукою, наче в тому, що ледь не сталося, була вина Піті, й Піті побіг через парковку з комірцем, що тріпотів на вітрі, до заднього входу в мотель.

Піт стікав по грудях Гела; він відчував його на лобі, наче краплини маслянистого дощу. Тарілки нещадно стискали щітку, аж рука йому заніміла.

«Давай, — похмуро подумав він. — Давай, я можу чекати цілий день. Поки пекло не замерзне, якщо це буде потрібно».

Тарілки розійшлись і затихли. Гел почув слабке клацання всередині мавпи. Він витяг щітку й подивився на неї. Деякі з білих ворсинок почорніли, немов обгоріли.

Муха дзижчала й гуділа, намагаючись знайти холодне жовтневе сонце, яке здавалося таким близьким.

Піт увірвався в кімнату, часто дихаючи і зарум’янившись.

— Я знайшов аж три добрячі, тату, я... — Він затнувся. — З тобою все гаразд, тату?

— Усе чудово, — відповів Гел. — Давай сумку.

Гел підчепив ногою столик біля дивана й притяг його до вікна, так що він опинився під підвіконням, поставив на нього дорожню сумку й розкрив її горловину, наче губи. Всередині мерехтіло каміння, яке назбирав Піті. Тією ж таки щіткою він підштовхнув мавпу. Вона хитнулась, а потім беркицьнулась у сумку. Почувся слабкий дзенькіт — «-ень!» — коли одна з її тарілок вдарилася об камінь.

— Тату! Тат! — злякано вигукнув Піті. Гел озирнувся. Щось було не так, щось змінилося. Що це було?

Потім він побачив, куди дивиться Піті, й усе зрозумів. Муха вже не дзижчала. Вона непорушно лежала на підвіконні.

— Це зробила мавпа? — прошепотів Піті.

— Ходімо, — сказав Гел, застібаючи блискавку на сумці. — Розповім тобі дорогою додому.

— Як же ми поїдемо? Мама з Деннісом взяли машину.

— Не хвилюйся, — сказав Гел і скуйовдив волосся Піті.





* * *


Він показав клерку своє водійське посвідчення і двадцятидоларову купюру. Взявши під заставу цифровий годинник Гела «Тексас Інструменте», клерк вручив Гелу ключі від свого власного автомобіля — побитої «АМС Ґремлін». Коли вони їхали на схід по шосе 302 в напрямку Каско, Гел заговорив, спочатку повільно, а потім все швидше. Він почав з того, що розповів Піті, що це, ймовірно, його батько привіз мавпочку додому із заморських земель як подарунок для своїх синів. Це не була якась унікальна іграшка — в ній не було нічого особливого чи цінного.

У світі, мабуть, існували сотні тисяч механічних мавпочок, деякі з них були виготовлені в Гонконзі, деякі на Тайвані, ще інші — в Кореї. Але десь на цьому шляху — можливо, навіть у темній комірчині будинку в Коннектикуті, де двоє хлопчиків почали своє дорослішання, — з тією мавпочкою щось сталося. Щось погане. Можливо, — сказав Гел, намагаючись пришпорити «Ґремліна», щоб той долав понад сорок миль, — деякі погані речі — може, навіть найгірші речі — просто не усвідомлюють своєї суті. Тут він зупинився, бо Піті, мабуть, важко було це зрозуміти, але про себе він цю думку розвинув далі. Він подумав, що зло загалом може бути дуже схоже на таку механічну мавпу, яку ти сам і накручуєш; накрутний механізм спрацьовує, тарілки починають бити, зуби вишкіряються, дурнуваті скляні очі сміються... чи то так здається, що вони сміються...

Він розповів Піті про те, як знайшов мавпу, але не все — не хотів ще більше лякати і без того переляканого хлопчика. Тому розповідь вийшла плутаною, не зовсім зрозумілою, але Піті ні про що не розпитував; можливо, він сам заповнював прогалини, подумав Гел, подібно до того, як він сам знову й знову бачив уві сні смерть матері, хоча його там ніколи не було.

На похороні були і дядько Вілл, і тітка Іда. Згодом дядько Вілл поїхав назад до штату Мейн — був саме час збору врожаю, а тітка Іда залишилася з дітьми на два тижні, щоб залагодити справи сестри, перш ніж знову відвезти їх у Мейн. Але головне, вона хотіла, щоб за цей час вони звикли до неї, бо вони були настільки приголомшені раптовою смертю матері, що майже не усвідомлювали, що відбувається навколо. Коли вони не могли заснути, вона приносила їм теплого молока; коли Гел прокидався о третій ночі від жахіть (кошмарів, в яких його мати підходила до кулера з водою і не помічала мавпи, яка плавала й гойдалася в його прохолодних сапфірових глибинах, посміхаючись і ляскаючи в тарілки, і кожна пара змахів, що сходилися, залишала за собою сліди бульбашок); вона була поруч, коли Вілл захворів спочатку на лихоманку, потім у нього з’явилися болючі виразки в роті, а згодом, через три дні після похорону, він підчепив кропив’янку. І діти звикли до тітки Іди, і перед тим, як вони поїхали з нею автобусом з Гарт-форда до Портленда, Білл і Гел поодинці прибігали і плакали в неї на колінах, поки вона тримала їх і колисала, і так зав’язалась їхня дружба.

За день до того, як вони покинули Коннектикут, щоб назавжди «осісти в Мейні» (як це називалося в ті часи), на своїй старій деренчливій вантажівці приїхав лахмітник і забрав величезну купу непотрібного мотлоху, яку Білл і Гел винесли з комірчини. Коли весь мотлох був викладений на тротуарі, тітка Іда попросила їх ще раз зазирнути до комірчини й вибрати будь-які сувеніри чи пам’ятні речі, які вони хотіли б залишити собі на згадку. «У нас просто нема місця для всього цього, хлопці», — сказала вона їм, і Гел подумав, що Білл піймав тітку на слові, і востаннє перебрав усі ті чудові коробки, які залишив після себе їхній батько. Гел не приєднався до старшого брата. Гел утратив цікавість до комірчини. Протягом перших двох тижнів жалоби йому спала на розум жахлива думка: можливо, його батько не просто зник або втік, бо в нього свербіли п’яти, і він зрозумів, що сімейне життя — не для нього.

Можливо, тут не обійшлося без мавпи?

Почувши, як драндулет лахмітника гарчить, деренчить і їде заднім ходом по кварталу, Гел не витримав, схопив мавпу з полиці, де вона стояла з дня смерті матері (до того він не наважувався до неї навіть доторкнутися, не те щоб закинути назад у комірчину), і побіг з нею вниз по сходах. Ні Білл, ні тітка Іда його не бачили. На бочці, наповненій поламаними сувенірами та запліснявілими книжками, стояла коробка з-під «Ралстон-Пуріна», заповнена подібним мотлохом. Гел запхав мавпу назад у коробку, з якої вона вилізла, істерично під’юджуючи її почати брязкати в тарілки (Що, боїшся? Боїшся? Бий, давай, бий! Давай! ЩО, СИЛИ В ПУПІ НЕМА?), але мавпа лише чекала, незворушно відкинувшись на спину, немов очікувала автобуса, і усміхалася своєю жахливою, всезнаючою усмішкою.

Гел стояв поруч, маленький хлопчик у старих вельветових штанцях і розтоптаних черевиках «Бастер Браун», чекаючи, коли лахмітник, стариган-італієць, із розп’яттям на грудях і щілиною в передніх зубах, крізь яку він щось насвистував, почне вантажити коробки й бочки в старовинний драндулет зі штахетчастими дерев’яними бортами. Гел бачив, як він підняв бочку й коробку «Ралстон-Пуріна», що балансувала на ній; бачив, як мавпа зникла в кузові вантажівки; бачив, як лахмітник заліз назад у кабіну, гучно висякався в долоню, витер руку величезною червоною хусткою і завів двигун вантажівки, видушивши з нього разом із гарчанням хмарку маслянистого синього диму; бачив, як вантажівка поїхала геть. І величезний камінь упав з його душі — він навіть відчув, як той покотився. Гел двічі підстрибнув, так високо, як тільки міг, розкинувши руки з розчепіренними пальцями, і якби хтось із сусідів побачив його, то, мабуть, вирішив би, що це якесь богохульство — чому цей хлопчисько стрибає від радості (бо саме так воно й було, стрибки від радості ні з чим не сплутаєш), запитали б вони себе, коли ще не минуло й місяця, як його мати лежала в могилі?

А він стрибав тому, що мавпа поїхала, поїхала назавжди.

Принаймні так він вважав.

Не минуло й трьох місяців, як тітка Іда послала його на горище по коробки з різдвяними прикрасами, і коли він повзав там, шукаючи їх, запилюживши коліна штанів, то раптом знову зіткнувся з нею віч-на-віч, і це його так приголомшило й налякало, що йому довелося різко вкусити себе за руку, щоб не закричати... або не знепритомніти на місці. Вона стояла, хижо вишкіряючись крізь незмінну посмішку, з тарілками, розведеними на відстані фута одна від одної і готовими будь-якої миті задзенькати, незворушно притулившись спиною до коробки «Ралстон-Пуріна», ніби чекаючи на автобус і при цьому промовляючи:

Гадав, що позбувся мене, еге ж? Але мене не так просто позбутися, Геле. Ти мені подобаєшся, Геле. Ми створені одне для одного, просто хлопчик і його домашня мавпочка, пара давніх добрих друзяк. А десь на південь звідси у ванні на левиних лапах лежить дурний стариган-італієць із виряченими очима, з наполовину висунутими з рота зубними протезами, з ротом, що застиг у крику, лахмітник, від якого тхне перегорілою батарейкою «Ексайд». Він приховав мене для свого онука, Геле, він поклав мене на полицю у ванній кімнаті разом з милом, бритвою, пінкою «Бірма-Шейв» і радіоприймачем «Філко», по якому він слухав гру своїх улюблених «Бруклін Доджерс», і тут я вдарила в тарілки, і одна з них зачепила те старе радіо, і воно полетіло у ванну, а потім я пішла до тебе, Геле, ночами я пробиралася сільськими дорогами, і місячне сяйво о третій ранку виблискувало на моїх зубах, і багато людей в різних краях померли на місці. Я прийшла до тебе, Геле, я твій різдвяний подарунок, тож накрути мене, хто тепер має померти? Біля? Дядько Вілл? Чи ти, Геле? Це ти?

Із божевільно перекошеним обличчям, закочуючи очі, Гел позадкував і ледь не впав, спускаючись сходами. Він сказав тітці Іді, що не зміг знайти ялинкові прикраси — це вперше він їй збрехав, і вона побачила брехню на його обличчі, але, слава Богу, не запитала, чому він це сказав. А пізніше, коли прийшов Білл, вона попросила його пошукати, і він приніс ті ялинкові прикраси. Згодом, коли вони залишилися наодинці, Білл прошипів, що він дурень, який не може знайти власну дупу обома руками й з ліхтариком. Гел нічого не відповів. Гел був блідий і мовчазний, тільки длубався у своїй вечері. І тієї ночі йому знову наснилася мавпа, одна з її тарілок вдарила по радіоприймачу «Філко», коли той голосом Діна Мартіна бубонів «Коли місяць світить тобі прямо в очі, ніби велика піца, це — любов», радіоприймач падав у ванну, а мавпа посміхалася і брязкала тарілками: ДЗЕНЬ, і ДЗЕНЬ, і ДЗЕНЬ; тільки то не італійський лахмітник був у ванні, коли в неї вдарив електричний струм.

То був він.





* * *


Гел із сином спустилися по насипу за будинком до елінга, що стирчав над водою на старих палях. У правій руці Гел тримав дорожню сумку. У горлі пересохло, він напружив увесь свій слух. Сумка була дуже важка.

Гел поклав сумку на землю.

— Не чіпай її, — сказав він.

Намацавши у кишені кільце з ключами, яке дав йому Білл, Гел знайшов один із них, з акуратним написом «Елінг», приклеєним клаптиком скотчу.

День був ясний, холодний, вітряний, небо — яскраво-синє. Листя дерев, що скупчилися на березі озера, набуло всіх яскравих осінніх відтінків — від криваво-червоного до жовтого кольору шкільного автобуса. Воно перемовлялося з вітром. Листя кружляло навколо кросівок Піті, коли він занепокоєно стояв поруч, а Гел відчував запах листопаду з підвітряного боку, а за ним і наближення зими.

Ключ повернувсь у навісному замку, і він відчинив двостулкові двері.

Пам’ять не підвела; він ногою наосліп намацав дерев’яний брусок і підпер ним двері, щоб ті не зачинялись. Тут пахло літом — брезентом і свіжою деревиною, жаданим млосним теплом.

Човен дядька Вілла все ще стояв тут, весла були акуратно вставлені в кочети, наче він тільки вчора завантажував його рибальськими снастями та двома упаковками пива «Блек Лейбл». Білл і Гел часто виходили на риболовлю з дядьком Віллом, але ніколи всі разом. Дядько Вілл вважав, що човен замалий для трьох. Червона обшивка, яку дядько Вілл підфарбовував щовесни, тепер вицвіла й облупилась, павуки заснували носову частину човна.

Гел узявся за човен і потягнув його вниз по рампі до маленького галькового пляжу. Поїздки на риболовлю з дядьком Віллом і тіткою Ідою були одним з найкращих спогадів його дитинства. Він здогадувався, що Білл відчував те ж саме.

Зазвичай дядько Вілл був мовчазним чоловіком, але як тільки він ставив човен так, як йому подобалося, за шістдесят чи сімдесят метрів од берега, і закидав вудки, коли поплавки вже похитувались на воді, тоді він відкривав пиво для себе й для Гела (який рідко випивав більше половини бляшанки, яку дозволяв йому дядько Вілл), з незмінним ритуальним застереженням, що тітці Іді нізащо не можна про це розповідати, бо «вона пристрелить мене й оком не змигнувши, якщо дізнається, що я даю вам пиво, хлопці, ви ж знаєте»), і перетворювався на говоруна. Він розповідав історії, ґрунтовно відповідав на запитання, наживляв Гелові гачок, коли він потребував наживки; а човен дрейфував туди, куди хотіли вітер і м’яка течія.

— Чому ти ніколи не виходиш аж на середину, дядьку Віллє? — запитав якось Гел.

— А ти глянь он туди за борт, — сказав дядько Вілл.

Гел нахилився. Він побачив блакитну воду й свою волосінь, що губилася в чорноті.

— Ти дивишся в найглибшу частину Кришталевого озера, — сказав дядько Вілл, зминаючи порожню бляшанку з-під пива однією рукою, а другою беручи нову. — Метрів тридцять глибини, не менше. Десь там, унизу, лежить старий «Студебеккер» Еймоса Калліґана. Клятий дурень виїхав на ньому на озеро на початку грудня, ще до того, як замерзло. Добре, хоч живим залишився. А того «Студера» зроду не витягнуть і не побачать аж до Судного дня. Тут найглибше місце на озері. Велика риба просто під нами, Геле. Нема сенсу гребти далі. Ану ж, подивимось, як там твій черв’як. Тягни його сюди, сучого сина.

Гел так і вчинив, і поки дядько Вілл насаджував на гачок свіжого черв’яка зі старої бляшанки з-під консервів «Кріско», що слугувала йому коробкою для наживки, він зачаровано вдивлявся у воду, намагаючись розгледіти старий «Студебеккер» Еймоса Калліґана, весь у іржі та водоростях, що випливали з відчиненого водійського вікна, через яке Еймос встиг втекти в останню мить, водорості, що прикрашали кермо, немов гниле намисто, водорості, що звисали з дзеркала заднього виду й дрейфували туди-сюди за течією, ніби якась дивна гірлянда. Але бачив він лише синій відтінок, що переходив у чорний, і обриси дощового черв’яка дядька Вілла, з гачком, захованим у його кільцях, підвішеного там, у гущі подій, у своїй власній сонячній версії реальності. У Гела виникло коротке запаморочливе видіння, ніби він висів над величезною прірвою, і він на мить заплющив очі, поки запаморочення не минуло. Він пригадав, що того дня він випив усю банку пива.

...найглибша частина Кришталевого озера... метрів тридцять, не менше.





* * *


Він зупинився на мить, важко дихаючи, і звів очі на Піті, який все ще з тривогою дивився на нього.

— Тобі допомогти, тату?

— За хвилину.

Він знову затамував подих і потягнув човен по вузькій смужці піску до води, залишаючи за собою канавку. Фарба облупилася, але човен зберігався під накриттям, і на вигляд був цілим і неушкодженим.

Коли вони з дядьком Віллом рибалили, дядько Вілл спускав човен по рампі, а коли ніс був на плаву, залазив всередину, хапав весло, щоб відштовхнутись, і казав:

— Відштовхни мене, Геле... ось тут ти заробиш собі троячку!



— Дай мені сумку, Піті, а потім відштовхни мене, — сказав він. І, трохи всміхнувшись, додав: — Ось тут ти заробиш собі троячку.

Піті не всміхнувся у відповідь.

— Я з тобою, татку?

— Не цього разу. Іншим разом я візьму тебе на риболовлю, але... не цього разу.

Піті завагався. Вітер куйовдив його каштанове волосся, а кілька жовтих листочків, хрустких і сухих, пролетіли повз його плечі й приземлилися біля краю води, погойдуючись, неначе човники.

— Треба було їх обмотати, — тихо промовив він.

— Що? — Але йому здалося, що він зрозумів, що мав на увазі Піті.

— Обмотати тарілки ганчірками. Заклеїти скотчем. Щоб вони... не брязкали.

Гел раптом згадав, як до нього наближалась Дейзі — не йшла, а шкутильгала, заточуючись, — і як зненацька з обох очей Дейзі потекла кров, намочивши її шерсть і стікаючи на підлогу сараю, як вона впала на передні лапи... і в тихому, дощовому весняному повітрі того дня він почув звук, не приглушений, а напрочуд чіткий, що долинав з горища будинку, розташованого за п’ятдесят футів від нього: дзень-дзень-дзень-дзень!

Він почав істерично кричати, впустивши оберемок дров, які збирав для вогнища. Він побіг на кухню за дядьком Віллом, який їв яєчню з тостами, а підтяжки ще не були накинуті на плечі.

— Вона була старою собакою, Геле, — зітхнув дядько Вілл, обличчя в нього було виснажене й нещасне — він і сам скидався на старого. — Їй було дванадцять, а це вже забагато для собаки. Не треба тобі так побиватися, — старенькій Дейзі це не сподобалося б.

— Стара, — вторував йому ветеринар, але все одно вигляд мав стурбований, бо собаки не вмирають від крововиливу в мозок навіть у дванадцять років («Наче хтось зірвав у неї в голові петарду», — почув Гел, як ветеринар говорив дядькові Віллу, коли той копав яму на задньому дворі сараю, неподалік від місця, де він поховав матір Дейзі в 1950 році; «Я такого зроду не бачив, Віллє»).

А згодом, наляканий майже до нестями, але не в змозі нічого вдіяти, Гел видерся на горище.

Привіт, Геле, як справи? Мавпа посміхалась зі свого затіненого кутка. Її тарілки були розведені десь на фут. Диванна подушка, яку Гел запхав між ними, тепер валялась аж у другому кінці горища.

Щось — якась сила — так швиргонула її, що аж обшивка тріснула, і з неї висипалась начинка. Не побивайся за Дейзі, — прошепотіла мавпа в його голові, її скляні горіхові очі втупились у великі блакитні очі Гела Шелберна. — Не побивайся за Дейзі, вона була стара, Геле, навіть ветеринар так сказав, і, до речі, ти бачив, як кров текла з її очей, Геле? Накрути мене, Геле. Накрути мене, давай пограємо, і хто тепер помре, Геле? Ти?

А коли він прийшов до тями, то вже повз до мавпи, наче загіпнотизований. Одна рука була простягнута, щоб схопити ключ.

Тоді він рвонувся назад і ледь не впав зі сходів горища, поспішаючи, — можливо, так і сталося б, якби сходи не були такими вузькими. З його горла виривалось якесь тоненьке скімлення.

Тепер він сидів у човні, дивлячись на Піті.

— Глушити тарілки не допомагає, — сказав він. — Я вже колись пробував.

Піті кинув нервовий погляд на дорожню сумку.

— І що вийшло, тату?

— Зараз я не хочу про це говорити, — сказав Гел, — нехай іншим разом. Давай, підштовхни мене.

Піті нахилився до нього, і корма човна зашурхотіла по піску. Гел щосили відштовхнувся веслом, і раптом відчуття прив’язаності до землі зникло, і човен після багатьох років, проведених у темному елінгу, знову став самим собою, загойдався на легких хвилях. Гел узяв друге весло і вставив його в кочет.

— Обережно, тату, — сказав Піті.

— Я швиденько, — пообіцяв Гел, але подивився на дорожню сумку й пощулився.

Він почав гребти, намагаючись зосередитися на роботі. Незабаром з’явився старий, знайомий біль у попереку й між лопатками. Берег віддалявся. Піті якимсь чарівним чином знову став восьмирічним, шестирічним, і ось уже чотирирічний хлопчик стояв біля води, прикриваючи очі складеною дашком дитячою рукою.

Гел мимохіть глянув на берег, але не став дуже пильно його розглядати. Минуло майже п’ятнадцять років, і якби він почав уважно вивчати берегову лінію, то побачив би зміни, а не схожість, і заблукав би. Сонце пекло в шию, і він почав пітніти. Він подивився на дорожню сумку і на мить вибився із ритму веслування. Здавалося, що сумка... здавалося, що вона роздимається. Він почав гребти швидше.

Вітер налітав поривами, висушуючи піт і охолоджуючи шкіру. Човен піднімався, і ніс, опускаючись, різав хвилю, і вона обтікала його з обох боків. Невже вітер посвіжішав за останню хвилину? І Піті, здається, щось кричить. Точно. Через вітер Гел не міг розібрати, що саме. Та це й неважливо. Важливо було позбутися мавпи ще на двадцять років, а може, (прошу тебе, Господи, назавжди) й назавжди — ось що мало значення.

Човен піднімався й опускався. Гел подивився ліворуч і побачив маленькі білі гребені. Він знову глянув на берег і побачив Мисливський мис, стіни напівзруйнованого сараю, який, мабуть, був елінгом для човнів Бердонів, коли вони з Біллом були дітьми. Значить, уже скоро. Скоро буде те місце, де одного далекого грудневого дня провалився під лід знаменитий «Студебеккер» Еймоса Калліґана. Скоро буде найглибше місце на озері.

Піті щось кричав; кричав і показував пальцем. Гел усе ще не чув. Човен гойдався і танцював на хвилях, здіймаючи хмари дрібних бризок по обидва боки від облупленого носа. В одній із них з’явилась і швидко зникла крихітна веселка. Сонячне світло й тінь перебігали озером, і хвилі перетворились на буруни з білими гребенями. Його піт висох, і спина тепер була мокра від бризок. Він похмуро веслував, переводячи погляд то на берег, то на дорожню сумку. Човен знову піднявся, і цього разу так високо, що на мить ліве весло замість води гребонуло повітря.

Піті показував на небо, його слабкий крик ледве було чутно.

Гел озирнувся.

Озеро перетворилось на шаленство хвиль. Воно набуло смертельного темно-синього відтінку, прошитого білими швами. По воді до човна мчала тінь, і щось у її обрисах було знайоме, таке страшенно знайоме, що Гел підняв голову, і тут із його стиснутого горла вирвався крик.

Сонце сховалося за хмарою, перетворивши її на згорблену постать з двома розведеними серпами із золотистими краями. У верхньому кінці хмари утворилися два рвані отвори, і сонце било в них двома жорсткими пучками світла.

Коли хмара пройшла над човном, забряжчали мавпячі тарілки, ледь приглушені дорожньою сумкою. Дзень-дзень-дзень-дзень, це ти, Геле, це нарешті ти, ти над найглибшою частиною озера, і тепер твоя черга, твоя черга, твоя черга...

Усі необхідні елементи берегової лінії стали на свої місця. Гнилі кістки «Студебеккера» Еймоса Каллігана лежали десь внизу, там ховалися великі рибини, це було саме те місце.

Гел одним швидким ривком вкинув весла в човен, нахилився вперед, не звертаючи уваги на скажену бовтанку, і вхопив дорожню сумку. Цимбали заграли свою дику, язичницьку музику; боки сумки роздималися з гарчанням, ніби від напруженого дихання.

— Прямо сюди тебе, падлюко! — закричав Гел. — ПРЯМО СЮДИ!

Він кинув сумку за борт.

Вона швидко пішла на дно. На мить він побачив, як вона тоне, як конвульсивно сіпаються її боки, і в цей нескінченний момент він все ще чув, як б’ють тарілки. На якусь мить чорні води, здавалось, розійшлися, і йому було видно далеко вглиб у цій жахливій водній безодні, аж туди, де ховалися великі рибини; там стояв «Студебеккер» Еймоса Каллігана, а за його слизьким кермом сиділа мати Гела — усміхнений скелет, з безживної очниці якого холодно дивився озерний окунь.

Дядько Вілл і тітка Іда лежали поруч, і сиве волосся тітки Іди тяглося вгору, а сумка падала, перевертаючись, і кілька сріблястих бульбашок здіймалися вгору: дзень-дзень-дзень-дзень-дзень...

Гел кинув весла на воду, стираючи кров з кісточок пальців (о, Боже, так ще ж у кузові «Студебеккера» Еймоса Каллігана повно мертвих дітей! Чарлі Сільверман... Джонні Маккейб...), і почав розвертати човен.

Під ногами пролунав сухий тріск, наче пістолетний постріл, і раптом між двома дошками заструменіла прозора вода. Човен був старий, тож деревина, без сумніву, трохи просіла; це була просто незначна теча. Але ж раніше її не було, він міг би заприсягтися в цьому.

Берег і озеро помінялися місцями. Тепер Піті був у нього за спиною. Над головою розпадалася та жахлива мавпяча хмара. Гел заходився щосили гребти.

Йому вистачило двадцяти секунд, щоб зрозуміти, що він фактично бореться за своє життя. Плавець із нього був ніякий, але навіть чемпіону з плавання в цій раптово збуреній і розлюченій воді було би непереливки.

Ще дві дошки раптом розійшлися врізнобіч із тим самим звуком пістолетного пострілу. У човен ринуло ще більше води, заливши черевики. Почувся тонкий металевий скрегіт, з яким цвяхи видирають із деревини. Один із кочетів зламався і впав у воду — чи не полетить услід за ним і саме гніздо?

Тепер вітер дув йому в спину, немов намагаючись сповільнити його або навіть загнати на середину озера. Він перелякався, але попри жах відчував божевільне піднесення. Цього разу мавпа зникла назавжди. Він чомусь знав це. Що б із ним не сталося, мавпа більше не повернеться, щоб труїти життя Деннісу чи Піті.

Мавпа потонула, можливо, впавши на дах чи капот «Студебеккера» Еймоса Каллігана на дні Кришталевого озера. Зникла з кінцями.

Він гріб, нахиляючись вперед і відкидаючись назад. Знову пролунали тріск і хрускіт, і тепер іржава бляшанка «Кріско», що лежала в носовій частині човна, вже плавала в трьох дюймах води. Бризки шмальнули Гелу по обличчю. Почувся гучніший хрускіт, і носове сидіння розвалилось навпіл і попливло поруч із бляшанкою. Від лівого борту човна відірвалась дошка, потім праворуч відірвалась іще одна, та, що була біля ватерлінії. Гел гарячково веслував. Дихання хрипіло в роті, гаряче й сухе, а потім горло розпухло, обпечене мідним присмаком виснаження. Спітніле волосся майоріло на вітрі.

Просто по дну човна з’явилась тріщина, пройшла зигзагом між його ногами й піднялась до носа. Вода ринула всередину, дістала до щиколоток, потім до литок. Він гріб, але човен ледве рухався, немов у мулі. Він не наважувався озирнутися, щоб побачити, наскільки близько він підплив.

Відірвалася ще одна дошка. Тріщина, що простягалася по центру човна, зробилася гілястою, немов дерево. Ринула вода.

Гел, важко дихаючи, натиснув на весла. Він гребнув раз... двічі... а на третій раз зламалися обидва гнізда.

Одне весло він утратив, вхопився за друге. Підвівся на ноги й почав бити ним по воді. Човен гойднувся, ледь не перекинувся, і його швиргонуло спиною на сидіння.

Через кілька секунд відірвалися ще дошки, сидіння розламалось, і він опинився у воді, яка заповнювала дно човна, вражений тим, яка вона холоднюча. Він спробував стати на коліна, розпачливо думаючи: Піті не повинен бачити цього, не повинен бачити, як його батько тоне в нього на очах, ти будеш пливти по-собачому, по-кошачому, якщо доведеться, але роби, роби щось...

Почувся ще тріск — майже гуркіт — і він опинився у воді й тепер плив до берега так, як ніколи в житті ще не плавав... і берег був навдивовижу близько. Через хвилину він стояв по пояс у воді, метрів за п’ять од берега.

Піті кинувся до нього, розкинувши руки, і кричав, і плакав, і сміявся. Гел, спотикаючись, рвонувся до нього. Піті забіг у воду по груди й заборсався.

Вони схопили один одного в обійми.

Гел із останніх сил підняв хлопчика на руки й поніс на берег, де вони обидва впали на пісок, важко дихаючи.

— Татусю? Вона зникла? Ця гидка мавпа?

— Так. Гадаю, що зникла. Цього разу назавжди.

— Човен розвалився. Він просто... розвалився навколо тебе.

Гел подивився на уламки, що вільно плавали на воді метрів за десять від берега. Вони зовсім не були схожі на той міцний гребний човен ручної роботи, який він витяг із елінга.

— Тепер усе гаразд, — сказав Гел, спираючись на лікті. Він заплющив очі й підставив обличчя під теплі промені сонця.

— Ти бачив хмару? — прошепотів Літі.

— Бачив. Але зараз я її не бачу... а ти?

Вони подивились на небо. Тут і там виднілися білі хмарки, але великої темної хмари не було. Вона зникла, як він і сказав.

Гел підняв Літі на ноги.

— У будинку знайдуться рушники. Ходімо. — Але він зупинився, дивлячись на сина. — Хіба можна було так бігти у воду? Ти зовсім божевільний.

Літі серйозно подивився на нього.

— Ти такий хоробрий, тату.

— Невже? — Думка про хоробрість ніколи йому не спадала. Був тільки страх, настільки сильний, що затуляв усе інше. Якщо щось інше справді було.

— Ходімо, Літі.

— А що ми скажемо мамі?

Гел усміхнувся.

— Не знаю, хлопче. Щось придумаємо.

Він зупинився ще на мить, дивлячись на дошки, що плавали у воді.

Озеро знову було спокійним, виблискуючи маленькими хвилями. Раптом Гел уявив собі людей, яких він навіть не знав — може, відпочивальників, чоловіка та його сина, які, можливо, рибалили, намагаючись упіймати велику рибину. «Я щось спіймав, тату!» — кричить хлопчик. «Ану витягай і подивимось», — каже батько, і ось із глибини, намотавши водорості на тарілки, шкірячись своєю жахливою, нав’язливою посмішкою, виринає... мавпа.

Він аж здригнувся — але це було лише те, що могло статися.

— Ходімо, — знову сказав він Піті, і вони пішли стежкою через жовтневий ліс, що палав усіма осінніми барвами, до рідної домівки.



Із газети «Новини Бріджтона»

24 жовтня 1980 року





ТАЄМНИЦЯ МЕРТВОЇ РИБИ


Бетсі Моріарті

Сотні мертвих рибин були знайдені на Кришталевому озері в сусідньому містечку Каско напри-К.ІНТП минулого тижня. Найбільше риби загинуло неподалік від Мисливського мису, хоча течії озера дещо ускладнюють визначення місця загибелі. Серед загиблих риб були всі види, які зазвичай зустрічаються в цих водах: синець, піленгас, сонячний окунь, короп, рогозуб, коричнева і райдужна форель, навіть один прісноводний лосось. Представники Управління рибного господарства та мисливства кажуть, що вони спантеличені...





Повстання Каїна




З-під яскравого травневого сонця Ґарріш зайшов у прохолоду гуртожитку. Якусь мить його очі звикали до легких сутінків, і спершу Гаррі Бобер здався йому безтілесним голосом з нізвідки.

— От скажи, чи не сука, га? — запитав Бобер. — Ну, чисто тобі сука сученна!

— Точно, — відповів Ґарріш. — Просто жах.

Тепер його погляд упав на Бобра. Той розтирав рукою прищі на лобі, під очима в нього блищали крапельки поту. На ньому були сандалі й футболка з написом «69» і зі значком спереду, який повідомляв, що Гоуді Дуді[18] — збоченець. В коридорній темряві блимали завеликі передні зуби Бобра.

— Я мав відкараскатись від того курсу ще в січні, — сказав Бобер. — Казав же собі: «Зроби це, поки ще є час». А потім раз, і всі терміни закінчились, і треба було або йти здавати, або вилітати. Здається, я його завалив, Керте. Їй-Богу.

В кутку біля поштових скриньок стояла комендантка. Це була дуже висока жінка, яка чимось нагадувала Рудольфа Валентино[19]. Однією рукою вона намагалася засунути бретельку ліфчика під спітнілу пройму сукні, а другою прикріплювала бланк виписки з гуртожитку.

— Жах, — повторив Ґарріш.

— Я хотів у тебе списати, але не наважився, чесне слово, у того хлопця очі, як в орла. Як гадаєш, ти отримав свою «А»?

— Гадаю, що я, мабуть, провалився, — сказав Ґарріш.

Бобер аж рота роззявив.

— Ти думаєш, що ти провалився? Ти думаєш, що ти...

— Піду прийму душ, гаразд?

— Авжеж, звісно, Керте. Звісно. Це був твій останній іспит?

— Так, — відповів Ґарріш. — Це був мій останній іспит.

Ґарріш перетнув вестибюль, штовхнув двері й почав підніматися. На прогоні пахло спортивною роздягалкою. Ті самі старі сходи. Його кімната була на п’ятому поверсі.

Квінн і ще один ідіот з третього поверху, той, що з волохатими ногами, ганяли футбольного м’яча туди-сюди. Між четвертим і п’ятим назустріч йому трапився якийсь хирляк в окулярах у роговій оправі з упертою козлиною борідкою. Він притискав до грудей підручник з вищої математики, немов Біблію, губи в нього ворушилися — логарифми напам’ять заучує, чи що? Очі в нього були порожні, наче класні дошки.

Ґарріш зупинився і подивився йому вслід. Так, смерть хирлякові пасувала би більше, але той був тепер лише хиткою, примарною тінню на стіні. Вона гойднулася ще раз і зникла. Ґарріш піднявся на п’ятий поверх і пішов коридором до своєї кімнати. Піґ Пен поїхав два дні тому. Чотири випускні іспити за три дні; раз-два, і в дамках. Піґ Пен знав, як усе влаштувати. Він залишив лише своїх красульок на стіні, пару брудних різномастих шкарпеток і керамічну статуетку — мужика на унітазі — пародію на роденівського «Мислителя».

Ґарріш вставив ключ у замок і повернув його.

— Керте! Агов, Керте!

Роллінз, тупий і по-ослячому впертий староста поверху, який відправив Джиммі Броуді в деканат за порушення правил поведінки в нетверезому стані, ішов коридором і махав йому рукою. Він був високий, статурний, був стрижений їжачком і завжди мав наглянсований вигляд.

— Ти закінчив? — запитав Роллінз.

— Так.

— Не забудь підмести підлогу в кімнаті і заповнити звіт про збитки, добре?

— Так.

— Я підсунув бланк звіту про збитки під твої двері минулого четверга, так?

— Так.

— Якщо мене не буде в кімнаті, просто підсунь звіт про збитки й ключ під двері.

— Гаразд.

Роллінз схопив його руку й двічі потиснув її, швидко й пружно. Долоня Роллінза була суха, шкіра шкарубка. Потискати руку Роллінзу було все одно, що потискати жменю солі.

— Гарного тобі літа, друже.

— Дякую.

— Не перевтомлюйся.

— Ні.

— Вживай, але не зловживай.

— Буду і не буду.

Роллінз на мить спантеличився, а потім розсміявся.

— Бережи себе, бувай. — Він поплескав Ґарріша по плечу, а потім пішов назад по коридору, зупинившись лише раз, щоб сказати Рону Фрейну, аби той зробив звук своєї стереосистеми тихіше. Ґарріш уявив Роллінза, як він лежить мертвий у канаві з очима, сповненими личинок. Роллінзу було байдуже. І личинкам теж. Або ти їси світ, або світ їсть тебе, в будь-якому разі все нормально.

Ґарріш постояв задумливо, чекаючи, поки Роллінз не зникне з очей, а потім зайшов до кімнати.

Після наглого зникнення Піґа Пена разом з притаманним йому циклопічним безладом вона здавалась спустошеною і стерильною. Від того зіжмаканого, пагорбистого громаддя чого завгодно, що було ліжком сусіда, залишився лише голий, трохи забруднений матрац. Дівиці з двох розворотів «Плейбоя» тупо-заклично витріщалися на нього застиглими пласкими поглядами.

У тій половині кімнати, де мешкав Ґарріш, і в якій завжди був казармений порядок, не відбулося особливих змін. Можна було кинути монетку на струною напнутий ліжник Ґаррішового ліжка, і вона б відскочила. Уся ця охайність страшенно дратувала Піґґі. Він був англійським майором[20] з добре підвішаним язиком. Ґарріша він називав «людиною в футлярі».

Єдине, що висіло на стіні над ліжком арріша, — це величезний плакат з Гамфрі Боґартом, який він купив у книжковому магазині коледжу. Боґарт був у шлейках і в кожній руці тримав по пістолету. Піґ Пен сказав, що пістолети і шлейки є символами імпотенції. Ґарріш сумнівався, що Боґі був імпотентом, хоча ніколи нічого про нього не читав.

Він підійшов до дверей шафи, відчинив їх і дістав звідти великий «Магнум 352» з прикладом із горіхового дерева, який його батько, методистський священник, подарував йому на Різдво. Оптичний приціл він купив сам у березні.

У кімнаті не можна було тримати зброю, навіть мисливську, але обійти це «не можна» було неважко. Напередодні він виписав її з університетської кімнати для зберігання зброї за підробленою квитанцією про вилучення. Він поклав її у водонепроникні шкіряні піхви й приховав у лісі за футбольним полем. Сьогодні вранці, близько третьої години, він просто вийшов, забрав її і приніс нагору, поки всі спали.

Він сів на ліжко, поклавши рушницю на коліна, і трохи поплакав. Мислитель на сидінні унітазу пильно дивився на нього. Ґарріш поклав рушницю на ліжко, перетнув кімнату і змахнув його зі столу Піґґі на підлогу, де він розлетівся на друзки. У двері постукали.

Ґарріш сховав рушницю під ліжко.

— Увійдіть.

Це був Бейлі, який стояв там в одних трусах. З його пупця стирчав жмуток ворсинок. У Бейлі не було майбутнього. Бейлі одружиться з тупою дівчиною, і у них будуть тупі діти. Пізніше він помре від раку або, можливо, від ниркової недостатності.

— Як твій іспит з хімії, Керте?

— Нормально.

— Я просто хотів запитати, чи можу я позичити твої конспекти. У мене іспит завтра.

— Я спалив їх разом із різним мотлохом сьогодні вранці.

— А-а-а. Ну, що ж... Боже! Це Піґґі таке зробив? — він тицьнув на рештки Мислителя.

— Гадаю, що так.

— Але навіщо? Що це йому здумалось? Мені подобалась ця штука. Я збирався купити її в нього. — У Бейлі були гострі, щурячі риси обличчя. Його труси були нитяними й криво обвисли. Ґарріш міг точно уявити, як він виглядатиме, помираючи від емфіземи чи чогось подібного в кисневому наметі. Який він буде жовтий. «Я міг би тобі допомогти», — подумав Ґарріш.

— Думаєш, він не заперечуватиме, якщо я поцуплю тих дівок?

— Думаю, ні.

— Гаразд. — Бейлі перетнув кімнату, обережно обходячи босими ногами керамічні друзки, і відчепив фотографії. — Ця фотографія Боґарта теж дуже класна. Цицьок немає, але ого-го! Розумієш? — Бейлі подивився на Ґарріша, щоб побачити, чи усміхнеться той. Коли Ґарріш не усміхнувся, він сказав: — Сподіваюсь, ти не збирався її викинути, чи щось таке?

— Ні. Я просто збирався сходити в душ.

— Гаразд. Гарного літа, якщо більше не побачимося, Керте.

— Дякую.

Бейлі повернувся до дверей, хилитнувши обвислим задом трусів. Зупинився біля дверей.

— Ще одна четвірка в цьому семестрі, Керте?

— Щонайменше.

— Чудово. Побачимось наступного року.

Він вийшов і зачинив двері. Ґарріш трохи посидів на ліжку, потім вийняв рушницю, розібрав її і почистив. Підніс дуло до очей і подивився на крихітне коло світла на дальньому кінці. Цівка була чиста. Він знову зібрав рушницю.

У третій шухляді письмового столу лежали три важкі коробки з набоями «Вінчестер». Він поклав їх на підвіконня. Потім замкнув двері кімнати на ключ і повернувся до вікна. Підняв жалюзі.

На яскраво-зеленому майданчику було повно студентів. Квінн зі своїм придуркуватим приятелем все ще ганяли м’яча. Вони снували туди-сюди, як покалічені мурахи, що тікають зі зруйнованого мурашника.

— Дай-но я тобі дещо розповім, — сказав Ґарріш Боґі. — Бог розсердився на Каїна, бо Каїн вирішив, що Бог — вегетаріанець. Його брат був краще обізнаний. Бог створив світ за Своїм образом і подобою, і якщо ти не їстимеш світ, то світ з’їсть тебе. Тож Каїн запитує свого брата: «Чому ти мені не сказав?». А брат йому каже: «А чому ти не слухав?». Тоді Каїн каже: «Добре, тепер я слухаю». Тож він убив брата свого та й каже: «Агов, Боже! Хочеш м’яса? Ось воно! Хочеш печеню, чи реберцят, чи біфштекс із Авеля, чи мо’, ще щось?». А Бог узяв та й витурив його з Раю. То... що скажеш?

Боґі не відповідав.

Ґарріш підняв вікно й сперся ліктями на підвіконня, стежачи за тим, щоб сонячне світло не потрапляло на цівку 352-го. Подивився в приціл.

Навпроти, за майданчиком, містилися корпуси жіночого гуртожитку Карлтон Меморіал. Карлтон був більш відомий як «сучарня». Ґарріш навів приціл на пишний «Форд». Білява студентка в джинсах і блакитній майці розмовляла з матір’ю, а її батько, червонопикий і голомозий, завантажував валізи в кузов.

Хтось постукав у двері.

Ґарріш почекав.

Стук повторився.

— Керте? Я дам тобі п’ятдесят центів за постер із Богартом.

Бейлі.

Гарріш нічого не відповів. Дівчина з матір’ю з чогось сміялися, навіть не підозрюючи, що в їхніх кишківниках живуть мікроби, які харчуються, діляться, розмножуються. До них приєднався батько дівчини, і вони всі разом стояли в сонячному світлі — сімейний портрет у прицілі.

— До біса все це, — сказав Бейлі, і його ноги затупотіли по коридору.

Ґарріш натиснув на спусковий гачок.

Рушниця сильно вдарила йому в плече, гарна, міцна віддача, отже, рушниця розташована як слід. Білява голівка усміхненої дівчини відлетіла вбік.

Її мати ще якусь мить усміхалась, а потім її рука злетіла до рота і вона закричала. Ґарріш прострелив її наскрізь. Рука і голова зникли в червоному місиві. Чоловік, який завантажував валізи, кинувся тікати.

Ґарріш піймав його у приціл і вистрілив у спину. Потім підняв голову, на мить відірвавшись від прицілу. Квінн тримав м’яча, прикипівши поглядом до мізків білявки, що розбризкались по напису «Стоянка заборонена» позаду її розпростертого тіла. Квінн заціпенів. Всі люди на майданчику закам’яніли, наче діти, що грали у гру «Завмри».

Хтось загрюкав у двері, а тоді забряжчав ручкою. Знову Бейлі.

— Керте? З тобою все гаразд, Керте? Здається, хтось...

— Добре питво, добре їдло, нумо їсти, Боже милостивий! — вигукнув Ґарріш і вистрілив у Квінна.

Той сіпнувся, і куля не влучила. Квінн побіг. Без проблем. Другий постріл влучив Квінну в шию, і він відлетів футів на двадцять.

— Керт Ґарріш застрелився! — верещав Бейлі. — Роллінзе! Роллінзе! Давай швидше сюди!

Його кроки затихли в коридорі.

Ач, як вони забігали. Он який ґвалт зчинили.

Ґарріш чув, як вони там човгають і ляскають підошвами за дверима.

Він підняв очі на Боґі. Боґі тримав свої два пістолети й дивився кудись за його спину. Він глянув на розтрощені рештки Мислителя Піґґі й спробував уявити, чим Піґґі зараз займається — спить, дивиться телевізор, чи всмак наїдається. «Зжери цей світ, Піґґі, — подумав Ґарріш. — Ковтни це лайно залпом до дна».

— Ґарріше! — Тепер у двері тарабанив Роллінз. — Відчини, Ґарріше!

— Замкнено, — сказав Бейлі, важко дихаючи. — Він був сам не свій, він наклав на себе руки, я точно знаю.

Ґарріш знову виставив дуло з вікна. Хлопчина в смугастій футболці присів за кущем і відчайдушно вдивлявся у вікна гуртожитку. Ґарріш бачив, що він хотів дременути, але ноги його не слухались.

— Ну ж бо, Господи, їж, — пробурмотів Ґарріш і знову натис на спусковий гачок.





Найкоротший шлях Місіс Тодд




— Он їде ота Тодд, — сказав я.

Гомер Бакленд подивився, як проїжджає маленький «Ягуар», і кивнув. Жінка підняла руку, вітаючи Гомера. Гомер кивнув їй своєю великою кудлатою головою, але не підняв руку у відповідь. Сім’я Тоддів мала великий літній будинок на озері Касл, і Гомер був їхнім доглядачем бозна-відколи. Я здогадувався, що друга дружина Верта Тодда не подобалась йому настільки сильно, наскільки сильно подобалась перша — Фелія Тодд.

Це було близько двох років тому. Ми сиділи на лавці перед магазином «Беллз» — я з апельсиновою содовою, Гомер зі склянкою мінеральної води. Був жовтень, а в Касл-Року це спокійна пора. Відпочивальники все ще вчащали на озеро на вихідних, але їх значно поменшало, порівняно з агресивним, хмільним літнім сезоном, який нарешті скінчився, а мисливці зі своїми великими рушницями й дорогезними ліцензіями на полювання для нерезидентів, прикріпленими до помаранчевих кашкетів, ще не почали навідуватися в місто. Врожай здебільшого вже був зібраний. Ночі стояли прохолодні, спалося чудово, і зношені суглоби у таких, як я, стариганів ще не мали на що нарікати. У жовтні небо над озером вияснюється, і по ньому врочисто пропливають пишні білі хмари. Мені подобається, що вони здаються такими пласкими внизу, і що вони там трохи сіруваті, ніби цією легкою тінню передвіщають майбутній захід сонця, і я можу скільки завгодно дивитися, як сонце виблискує на воді, і мені це ніколи не набридає. Саме в жовтні, сидячи на лавці перед магазином «Беллз» і дивлячись здалеку на озеро, я починаю шкодувати, що не курю.

— Вона не водить так швидко, як Фелія, — сказав Гомер. — А я завжди дивувався, як це жінка з таким старомодним іменем може розігнати машину до такої швидкості, як уміла вона.

Літні відпочивальники, такі як Тодди, не настільки вже й цікавлять постійних мешканців маленьких містечок штату Мейн, як вони чомусь вважають.

Тутешні мешканці віддають перевагу власним історіям кохання та ненависті, скандалам і чуткам про скандали. Коли текстильник із Еймсбері застрелився, Естонії Корбрідж довелося попочекати чи не з тиждень, поки її запросили на обід, щоб почути про те, як вона знайшла його з пістолетом в закляклій руці. Але люди ще довго перемовлялися про місцевого Джо Камбера, якого загриз власний пес.

Ну, це не має значення. Просто ми бігаємо по різних доріжках. Літні приїжджі — це рисаки, а ми, ті, хто не вдягає краваток, щоб виконувати свою тижневу роботу, — ми просто пейсери, робочі конячки. Та попри це, коли Офелія Тодд зникла в 1973 році, це викликало неабияке зацікавлення у місцевих мешканців. Офелія була справді вродливою жінкою, і вона багато доброго зробила для міста. Вона працювала над збором коштів для бібліотеки Слоуна, допомагала відновлювати військовий меморіал і тому подібне. Однак ідея збору грошей подобається всім літнім приїжджим. Коли згадуєш про збір грошей, їхні очі загоряються і починають блищати. Згадуєш про збір грошей, і ось вони вже створюють комітет, призначають секретаря і складають порядок денний. Їм це подобається. Але коли ви згадаєте про час (де-небудь на галасливому людному збіговиську, такому собі покручі коктейльної вечірки та засідання комітету), то вам не пощастить.

Схоже, що час — це те, що літні приїжджі дуже бережуть. Вони його відкладають, запасають, і якби вони могли скласти його в банки й закатати, як консервацію, то так би і вчинили. Але Фелія Тодд, здавалося, була готова гайнувати час: як на чергування в бібліотеці, так і на те, щоб зібрати для неї гроші. Коли треба було докласти рук до прибирання на військовому меморіалі, Фелія була поруч із жінками, які втратили синів у трьох різних війнах, така ж, як і всі — у комбінезоні і з хусткою на голові. А коли потрібно було відвезти місцевих дітей на літню програму з плавання, то на чолі машин із дітьми, які їхали по Лендінґ-роуд, кожен міг побачити великий блискучий пікап Верта Тодда, повний дітлахів, за кермом якого сиділа Фелія. Хороша жінка. Не місцева жінка, але хороша жінка. І коли вона зникла, це привернуло увагу й викликало занепокоєння.

Не журбу, звичайно, бо зникнення не зовсім схоже на смерть.

Це не схоже на те, коли щось відрубуєш сокирою; це радше схоже на те, що щось витікає у зливальницю так повільно, що ти ще довго не помічаєш, що все вже давно витекло.

— Вона їздила на «Мерседесі», — сказав Гомер, відповідаючи на моє німе запитання. — Двомісний спорткар. Тодд купив його їй в шістдесят четвертому чи шістдесят п’ятому, здається. Пам’ятаєш, як вона всі ті роки возила дітей на озеро, коли в них були змагання «Жаби й пуголовки»?

— Ага.

— Вона возила їх дуже обережно, на швидкості не більше сорока, пам’ятаючи, що вони на задньому сидінні. Але повільна їзда її дратувала. У тієї жінки був свинець у ступні і кулькова вальниця у щиколотці.

Раніше Гомер ніколи не розповідав про своїх літніх наймачів. Але потім померла його дружина. Це сталося п’ять років тому. Вона орала схил, трактор перекинувся і придавив її. Гомер дуже побивався. Він горював років зо два, а потім йому наче трохи полегшало. Але він більше не був колишнім. Він ніби чекав, що щось станеться, чекав якоїсь наступної події. Іноді в сутінках проходиш, бувало, повз його акуратний будиночок, а він сидить на ґанку й курить люльку, склянка мінеральної води стоїть на перилах, у його очах відбивається призахідне сонце, дим від люльки в’ється над головою, і ти думаєш — принаймні я так думав — Гомер чекає наступної події. Це зачіпало мою уяву значно глибше, ніж я був згоден визнати, і врешті я вирішив, що це тому, що якби це був я, то я б не чекав наступної події, наче наречений, який вже вбрався у весільні шати і навіть правильно зав’язав краватку, а тепер сидить на ліжку нагорі свого будинку, нудиться і поглядає то на себе в дзеркало, то на годинник на каміні й чекає, коли проб’є одинадцята й почнеться вже та церемонія, щоб він міг одружитися. Якби це був я, я б не чекав наступної події, я б чекав останньої.

Але в той період очікування, який закінчився, коли Гомер за рік поїхав до Вермонта, він іноді говорив про цих людей. Зі мною, і ще де з ким.

— Вона ніколи не їздила швидко зі своїм чоловіком, наскільки я знаю. Але коли з нею їхав я, вона гнала свій «Мерседес» так, що з нього мило летіло.

До заправки під’їхав якийсь хлопець і почав заправляти свою машину. Машина була з номерами штату Массачусетс.

— Це була не одна з тих новомодних спортивних цяцьок, які їздять на неетильованому бензині й глухнуть щоразу, коли ти тиснеш на газ; це була стара модель, і спідометр у неї був відкалібрований аж до ста шістдесяти кілометрів. Вона була якогось веселого коричневого відтінку, і якось я запитав її, як вона сама називає цей колір, а вона відповіла, що це колір шампанського. Я сказав: «Ну, хіба ж не чудово», а вона розсміялася так, що ледь не луснула від сміху. Мені подобаються жінки, які сміються самі, не чекаючи, коли ти їм тицьнеш пальцем у жарт.

Чоловік на заправці закінчив заправлятися.

— Доброго дня, джентльмени, — сказав він, піднімаючись сходами.

— І вам доброго дня, — сказав я, і він зайшов усередину.

— Фелія завжди шукала найкоротший шлях, — вів далі Гомер, наче нас ніхто й не перебивав. — Ця жінка була звихнута на пошуках найкоротшого шляху. Я ніколи не розумів, чому вона так робила. Вона казала, що якщо ти зможеш скоротити відстань, то заощадиш і час. Вона казала, що її батько міг би підписатися під цими словами. Він був комівояжером, завжди у дорозі, і вона їздила з ним, коли могла, а він завжди шукав найкоротший шлях. Так у неї з’явилася ця звичка.

— Якось я запитав її, хіба це не смішно — з одного боку, вона гайнувала свій час на те, щоб відчистити стару статую на площі й відвезти дітей на уроки плавання замість того, щоб грати в теніс, плавати й напиватися, як нормальні відпочивальники, а з другого боку, вона так зациклилась на тому, щоб заощадити п’ятнадцять хвилин їзди між нами й Фрайбурґом, що, напевно, не спала ночами, думаючи про це. Мені просто здалося, що ці дві речі суперечать одна одній, якщо ви розумієте, що я маю на увазі. А вона просто подивилась на мене і сказала: «Мені подобається бути корисною, Гомере. А ще мені подобається водити машину — принаймні іноді, коли в цьому є якийсь виклик, — але мені не подобається нас, який це займає. Це як латання одежі — іноді ти її штопаєш, а іноді просто викидаєш. Розумієте, що я маю на увазі?».

— Гадаю, так, місіс, — сказав я, хоча насправді дуже в цьому сумнівався.

— Якби найкращою розвагою для мене було постійне сидіння за кермом, я б шукала найдовших шляхів, — сказала вона, і це мене так насмішило, що я зареготав.

Хлопець з Массачусетсу вийшов з магазину з шести-банковою упаковкою пива в одній руці й лотерейними білетами в другій.

— Веселих вихідних, — побажав йому Гомер.

— Вони в мене завжди веселі, — відповів хлопець з Массачусетсу. — Шкода тільки, що я не можу дозволити собі жити тут цілий рік.

— Що ж, ми будемо тримати тут усе в порядку до того часу, коли ви зможете приїхати, — сказав Гомер, і хлопець засміявся.

Ми дивилися, як він кудись від’їжджав на своїй машині з массачусетським номером. Номерна пластина була зеленого кольору. Моя дружина Марсі каже, що такі номери Массачусетський автомобільний реєстр видає водіям, які не потрапляли в аварії в цьому дивному, розлюченому, збуреному штаті протягом двох років. А той, хто потрапляв, каже вона, повинен мати червону пластину, щоб люди знали, що їм слід остерігатися такого водія на дорозі.

— Вони ж обоє були з нашого штату, якщо ти знав, — сказав Гомер, так ніби хлопець з Массачусетсу нагадав йому про цей факт.

— Так, я знав, — сказав я.

— Тодди, вони як ті рідкісні птахи, які відлітають на північ узимку. А цій новій пташці, здається, не дуже подобається летіти на північ.

Він хлебнув мінеральної води й на мить замовк, замислившись.

— А от вона не була проти, — сказав Гомер. — Принаймні я так вважаю, хоча вона, бувало, дуже на це нарікала. Скарги були лише способом пояснити, чому вона завжди шукала найкоротшого шляху.

— І ви хочете сказати, що її чоловік не заперечував проти того, що вона гасала всіма отими лісовими дорогами звідси й до Банґора, щоб перевірити, чи не буде вона на дев’ять десятих милі коротшою?

— Йому було начхати, — відрізав Гомер, підвівся і пішов до крамниці.

«Ну от, Овенсе, — дорікнув я собі, — знатимеш тепер, що треба прикусити язика, коли він розбалакається, а ти взяв і вліз зі своїм дурним запитанням, і зруйнував таку цікаву історію, яка вже почала накльовуватись».

Я сидів, підставивши обличчя сонцю, а хвилин через десять він вийшов із вареним яйцем і сів поряд зі мною. Він їв яйце, а я намагався тримати язика за зубами, і вода в озері Касл виблискувала й мінилась такою блакиттю, наче якісь коштовності у казці про скарби. Гомер доїв яйце, запив мінеральною водою, і заходився розповідати далі. Я здивувався, але й словом не обмовився. Це було б нерозумно.

— У них було дві чи три залізяки на ходу, — сказав він. — Був «Кадилак», його вантажівка та її маленький «Мерседес»-паливода. Кілька зим він залишав вантажівку на випадок, якщо вони захочуть приїхати й покататися на лижах. Коли літо закінчувалось, він зазвичай відганяв «Кадилак», а вона брала свого халамидника.

Я кивнув, але промовчав. Правду кажучи, я боявся, що знову щось бовкну. Однак згодом я зрозумів, що того дня я міг бовкати скільки завгодно, і то не зумів би заткнути Гомера Бакленда. В нього вже давно свербів язик розповісти історію про короткий шлях місіс Тодд.

— У її маленькому розбишаці був спеціальний одометр — лічильник пробігу, який показував, скільки миль вона проїхала, і щоразу, коли вона вирушала від озера Касл до Банґора, вона зануляла його й фіксувала час. Вона перетворила це на якусь гру і добряче дратувала мене цим навіженством.

Він зробив паузу, обдумуючи свої слова.

— Ні, не так.

Він знову вмовк, і на його лобі з’явилися слабкі зморшки, схожі на щаблі на бібліотечній драбині.

— Вона вдавала, що це гра, але для неї це було серйозною справою. Серйозною, як і все інше. — Він махнув рукою, і я подумав, що він мав на увазі її чоловіка. — Бардачок того малого чортеняти був напханий картами, ще купа лежала ззаду, там, де в звичайній машині було б місце для сидіння. Деякі з них були картами заправок, а деякі — сторінками, вирваними з «Дорожнього атласу» Ренда Макнеллі; у неї було кілька карт з путівників «Аппалачською стежкою» і ціла купа туристичних топографічних картоглядів. Однак не наявність усіх цих карт змусила мене подумати, що це не гра, а те, як вона буквально помережила їх лініями, що показували маршрути, які вона пройшла, або принаймні намагалась пройти. Кілька разів вона таки застрягала, і їй доводилося звертатися за допомогою до якогось фермера з трактором і ланцюгом.

— Якось я клав плитку у ванній кімнаті, сидів там, а з кожної клятої тріщини навколо лізла затирка — у мене потім всю ніч перед очима стояли ті квадрати й тріщини, з яких вилазила та затирка — а вона прийшла, стала в дверях і давай мені про це розповідати. Ох, вона мене й бісила, але в якийсь момент мені стало цікаво, і не тільки тому, що мій брат Франклін жив у Банґорі, і я їздив туди більшістю доріг, про які вона торочила. Мені було цікаво просто тому, що такій людині, як я, завжди цікаво дізнатися про найкоротший шлях, навіть якщо вона не завжди хоче ним їхати. Ви теж такий?

— Атож, — відповів я. Є щось потужне в тому, щоби знати найкоротший шлях, навіть якщо ви обираєте довший, знаючи, що вдома на вас чекає теща. Швидко кудись дістатися — це прерогатива птахів, хоча ніхто з тих, хто має водійські права штату Массачусетс, здається, цього не знає. Але знання того, як дістатися кудись якнайшвидше — чи навіть знання того, як дістатися кудись у такий спосіб, якого людина, яка сидить поруч із вами, не знає... у цьому є сила.

— Ну, що сказати, вона орієнтувалась у тих дорогах, як бойскаут у своїх вузликах, — сказав Гомер і усміхнувся своєю широкою, сонячною усмішкою. Вона сказала: «Стривайте, стривайте», як маленька дівчинка, і я чув через стіну, як вона порпалась у своєму столі, а потім повернулась із маленьким блокнотиком, у якого був такий вигляд, ніби він побував у бувальцях разом із нею. Обкладинка зім’ята, а деякі сторінки вже позривались із маленьких дротяних кілець з одного боку.

— Шлях, яким їде Верт — шлях, який обирає більшість людей — це траса 97 до Механік-Фоллз, потім траса 11 до Льюїстона, а потім автострадою до Банґора. 156,4 милі.

Я кивнув.

— Якщо ви хочете проскочити головну автостраду й трохи скоротити відстань, то їдьте до Механік-Фоллз, трасою 11 до Льюїстона, трасою 202 до Оґасти, потім трасою 9 через Чайна-Лейк, Юніті і Хейвен до Банґора. Це 144,9 милі.

— Ви не заощадите час таким чином, місіс, — сказав я, — якщо не поїдете через Льюїстон і Оґасту. Хоча визнаю, що їхати в Банґор по старій Деррі-роуд дуже гарно.

— Скоротіть достатньо миль, і доволі скоро ви заощадите час, — сказала вона. — І я не казала, що це моя улюблена дорога, хоча я їздила нею багато разів; я просто їжджу маршрутами, якими користується більшість людей. Хочете, щоб я розповідала далі?

— Ні, — сказав я, — просто залиште мене в цій клятій ванній кімнаті самого, щоб я витріщався на всі ці щілини, поки не почну марити.

— Усього є чотири основні маршрути, — не вмовкала вона. — Той, що по трасі 2, має довжину 163,4 милі. Я спробувала його лише раз. Занадто довго.

— Саме тудою я й поїду, якщо моя дружина раптом зателефонує мені й скаже, що я їстиму об’їдки, — пробурчав я собі під ніс.

— Що ви кажете? — запитала вона.

— Нічого, — сказав я. — Розмовляю із затиркою.

— A-а. Ну, а четверта — і про неї мало хто знає, хоча це все хороші дороги, принаймні асфальтовані, іде через гору Спеклд Берд від 219 до 202 шосе за Льюїстоном. Потім, якщо ви поїдете по 19-му шосе, то зможете об’їхати Оґасту. Потім виїжджаєте на стару Деррі-роуд. Це всього 129,2 милі.

— Я трохи помовчав, і вона, мабуть, подумала, що я їй не повірив, бо сказала, трохи виклично: «Я знаю, що в це важко повірити, але це так».

— Я сказав, що вона, мабуть, має рацію, і подумав, озираючись назад, що, мабуть, так воно й було. Тому що саме цю дорогу я обирав, коли приїжджав у Банґор, щоб провідати Франкліна, коли він був ще живий. Але вже багато років я нею не їздив. Як ви гадаєте, Дейве, чи може людина просто так забути дорогу?

Я подумав, що це цілком можливо. Автостраду легко запам’ятати. Через деякий час вона просто закарбовується в мізках людини, і ти думаєш не про те, як дістатися звідси кудись, а про те, як дістатися звідси до найближчого з’їзду з автостради. І це змусило мене замислитися про те, що, можливо, існує безліч доріг, забутих, занехаяних, про які ніхто давно не згадує; доріг попід скелястими стінами, звичайних доріг, вздовж яких ростуть кущі ожини, але нікому їсти ті ягоди, окрім птахів, і гравійних доріг зі старими іржавими ланцюгами, що звисають низькими дугами перед в’їздами на них, а самі ці пустельні дороги, порослі бур’янами, забуті й закинуті, як старі дитячі іграшки. Дороги, про які всі забули, окрім людей, які живуть біля них і думають тільки про те, як найшвидше виїхати з них на автостраду, де можна вискочити на пагорб і вже більше ні про що не хвилюватися. Ми в Мейні любимо жартувати: «Ти не зможеш дістатися звідси туди», коли хочемо сказати: «Нічого в тебе не вийде», мовляв, між двома «пунктами» занадто заплутана дорога. Але, можливо, це жарт про нас самих. Правда в тому, що завжди існує збіса багацько «шляхів», щоб дістатися «туди», але людям на це начхати.

Гомер вів далі:

— Я цілий день затирав плитку в тій задушливій маленькій ванній кімнаті, а вона весь цей час стояла в дверях, схрестивши ноги, у мокасинах на босу ногу, у спідниці кольору хакі і светрі трохи темнішого кольору. Волосся було зібране у хвіст. Їй, мабуть, було років тридцять чотири-тридцять п’ять, але її обличчя шалено світилося від того, що вона мені розповідала, і, їй-бо, вона мені була схожа на якесь дівчисько, що приїхало з коледжу на канікули.

Через якийсь час до неї, мабуть, дійшло, як довго вона там стирчала, ганяючи язиком повітря, бо вона сказала:

— Я, мабуть, до біса вам набридла, Гомере.

— Еге ж, мем, — сказав я, — так і є. Ви б уже йшли собі й залишили мене розмовляти з цією клятою затиркою.

— Не сердьтеся, Гомере, — попросила вона.

— Ні, місіс, ви мені зовсім не набридаєте, — сказав я.

Вона усміхнулась, і знов тієї ж — хвать за свій блокнот, і понеслась, знай гортає сторінки, немов справдешній продавець, який перевіряє замовлення. У неї було чотири основні шляхи — точніше, три, бо вона відразу забракувала маршрут 2, — але в неї, мабуть, було ще штук сорок різних шляхів, які були відгалуженнями від них. Дороги з державними номерами й без, дороги з назвами й без. У мене від них голова пішла обертом. І нарешті вона мене питає:

— Готові до зустрічі з володарем блакитної стрічки переможця, Гомере?

— Мабуть, що так, — сказав я.

— Принаймні поки що це переможець із блакитною стрічкою, — сказала вона. — Чи відомо вам, Гомере, що в 1923 році один чоловік написав статтю в «Саєнс Тудей», в якій довів, що жодна людина не може пробігти милю швидше, ніж за чотири хвилини? Він довів це за допомогою всіляких розрахунків, заснованих на максимальній довжині чоловічих м’язів стегна, максимальній довжині кроку, максимальній ємності легенів, максимальній частоті серцевих скорочень, і чого там тільки не було в тих розрахунках. Я була в захваті від цієї статті! Я була в такому захваті, що віддала її Верту й попросила, щоб він передав її професору Мюррею з математичного факультету Університету штату Мейн. Я хотіла, щоб ті цифри перевірили, бо була впевнена, що вони можуть ґрунтуватися на неправильних постулатах чи помилкових припущеннях тощо. Верт, напевно, вважав усе це моїми дурнуватими примхами — «в Офелії новий пунктик», як він сказав, — але він узяв їх. Професор Мюррей дуже ретельно перевірив всі розрахунки того чоловіка... і знаєте що, Гомере?

— Ні, місіс.

— Всі розрахунки виявились правильними. Критерії того чоловіка були обґрунтованими. У 1923 році він довів, що людина не може пробігти милю швидше, ніж за чотири хвилини. Він довів це. Але люди роблять це постійно, і ви знаєте, що це означає?

— Ні, місіс, — відповів я, хоча й здогадався.

— Це означає, що блакитна стрічка не вічна, — сказала вона. — Колись — якщо світ не вибухне до того часу — на Олімпійських іграх хтось пробіжить милю за дві хвилини. Це може статися через сто років або через тисячу, але це станеться. Тому що не існує остаточної блакитної стрічки. Є нуль, і є вічність, і є смертність, але немає нічого остаточного.

І от вона стояла там, її чисте обличчя сяяло, а темнувате волосся було зачесане назад, і всім своїм виглядом вона ніби казала: «Ну ж бо, заперечуйте й не погоджуйтесь, якщо зможете». Але я не міг. Тому що я і сам вірю в щось подібне. Думаю, це дуже схоже на те, що має на увазі священник, коли говорить про благодать.

— То ви вже готові до переможця з блакитною стрічкою на тепер? — запитала вона.

— Ще б пак, — сказав я, і на якийсь час навіть припинив затирання. Я все одно дійшов до самої ванни, а там не залишилося нічого, крім отих бісових маленьких куточків, які треба було викласти. Вона глибоко вдихнула, а потім виплеснула це на мене так швидко, як аукціоніст у Ґейтс Фоллз, коли вже добряче хильне. Усього я не запам’ятав, але це було приблизно таке.

Гомер Бакленд на мить заплющив очі, його великі руки нерухомо лежали на довгих стегнах, а обличчя було повернуте до сонця. Потім він знову розплющив очі, і на мить мені здалося, що в нього був такий самий вигляд, як у неї: сімдесятирічний чоловік був схожий на тридцятичотирирічну жінку, яка в той момент була схожа на двадцятирічну студентку, і я не можу точно пригадати, що саме він сказав, так само як і він не міг точно повторити слова, і не тільки тому, що це було складно, а й тому, що я був страшенно вражений його виглядом, коли він усе те говорив, але це було приблизно ось так:

— Виїжджаєте на трасу 97, потім зрізаєте з Дентон-стріт на стару дорогу Таунхаус і таким чином об’їжджаєте центр Касл-Рока, але повертаєтесь на 97-му. Через дев’ять миль ви звертаєте на стару лісозаготівельну дорогу і їдете півтори милі до міської дороги № 6, яка виведе вас на Біґ Андерсон-роуд біля місцевого сидрового заводу. Там є коротка дорога, яку старожили називають Ведмежою, і вона виведе вас на 219-ту. Опинившись на дальньому боці гори Спекл Берд, виїжджаєте на Стенхаус-роуд, повертаєте ліворуч на Булл Пайн-роуд — там є болотиста ділянка, але її можна проскочити, якщо розігнатися на гравії, — і так ви вийдете на трасу 106. Вона проходить через плантацію Елтона до старої Деррі-роуд, а там є дві чи три лісові дороги, якими ви їдете й потрапляєте на трасу 3 одразу за лікарнею Деррі. Звідти лише чотири милі до траси 2 в Етну, а звідти в — Банґор.

Вона зробила паузу, щоб віддихатись, потім подивилась на мене.

— Ви знаєте, скільки миль всього становить увесь цей маршрут?

— Ні, мем, — сказав я, думаючи, що, висновуючи з усього почутого, вийде не менше, ніж сто дев’яносто миль і чотири побиті ресори.

— Це становить 116,4 милі, — сказала вона.

Я розсміявся. Сміх вирвався в мене, перш ніж я подумав, що зараз усе зіпсую і не зможу дослухати цю історію до кінця. Але Гомер і сам усміхнувся й кивнув.

— Розумію. І ви знаєте, що я не люблю ні з ким сперечатися, Дейве. Але ж є різниця між тим, коли з тобою весело жартують, і тим, коли тобі брешуть в живі очі, як шовком шиють.

— Ви мені не вірите, — сказала вона.

— Знаєте, в це важко повірити, місіс, — відповів я.

— Залиште цю затирку сохнути, і я покажу вам, — сказала вона. — Можете закінчити з ванною завтра. Ходімо, Гомере. Я залишу записку Верту — він все одно не повернеться сьогодні ввечері, — а ви зможете зателефонувати своїй дружині! Ми сядемо вечеряти в «Пайлотс Ґрілл» — вона подивилась на годинник — за дві години й сорок п’ять хвилин від цієї миті. А якщо це буде на хвилину пізніше, я куплю вам пляшку віскі «Ірландський туман», щоб ви взяли її з собою додому. Розумієте, мій батько мав рацію. Заощадивши достатньо миль, ви заощадите час, навіть якщо для цього доведеться проїхати через кожне кляте болото й вигрібну яму в окрузі Кеннебек. Ну, то що скажете?

Вона дивилася на мене своїми карими очима, які горіли, немов лампи, і в них був диявольський погляд, який наче казав: «Поверни свою кепку козирком назад, Гомере, і залазь на борт цієї тачки, я перша, а ти другий, і нехай диявол вхопить останнього», і на її обличчі була усмішка, яка говорила те ж саме, і я скажу тобі, Дейве, я хотів поїхати. Я навіть не хотів закривати ту кляту банку з розчином. І я вже точно не хотів кермувати тим її дідькомобілем. Я хотів просто сидіти в ньому на місці пасажира й дивитися, як вона сідає, як її спідниця трохи задирається, як вона опускає її на коліна або ж не опускає, як блищить її волосся.

Він замовк і раптом саркастично, здавлено розсміявся. Цей його сміх пролунав, як постріл рушниці, зарядженої кам’яною сіллю.

— Просто зателефонуй Меґан і скажи: «Ти знаєш Фелію Тодд, оту жінку, до якої ти вже починаєш ревнувати з такою силою, що в тебе аж в очах темніє, і ти не можеш слова доброго про неї сказати? Так от, ми з нею збираємося здійснити швидкісний пробіг до Банґора в її маленькому „Мерседесі“ кольору шампанського, тож на вечерю мене не чекай». Просто зателефонуй їй і скажи це. О, так. Авжеж.

І він знову засміявся, поклавши руки на коліна так само природно, як і завжди, і я побачив у його обличчі щось майже ненависне. Через хвилину він зняв з перил свою склянку мінеральної води і трохи відпив з неї.

— Ви не поїхали, — сказав я.

— Не тоді.

Він засміявся, і цей сміх уже був м’якшим.

— Вона, видно, побачила щось у моєму обличчі, бо немов отямилась. Вона більше не нагадувала дівчину зі студентського гуртожитку, а просто знову стала Фелією Тодд. Вона глянула на блокнот, наче не розуміла, що це вона тримала в руках, потім опустила його, притиснула до стегна, а потім і зовсім заховала за спину.

Я сказав:

— Я б із задоволенням це зробив, місіс, але мені треба тут усе закінчити, а моя дружина готує печеню на вечерю.

— Я розумію, Гомере, — сказала вона, — я просто трохи захопилась. Зі мною таке часто трапляється. Постійно, як каже Верт. — А потім вона випросталась і додала: — Але пропозиція залишається в силі, в будь-який час, коли забажаєте. Ви зможете навіть підставити плече, якщо ми десь застрягнемо. Це заощадить мені п’ять доларів. — І вона розсміялась.

— Якщо таке станеться, місіс, я винесу вас на собі, — сказав я, і вона побачила, що я говорю серйозно, а не просто з ввічливості.

— А поки ви вважатимете, що про сто шістнадцять миль до Банґора не може бути й мови, візьміть свою карту й подивіться, скільки миль туди летітиме ворона по прямій.

— Я закінчив з плиткою, пішов додому й повечеряв залишками — ніякої печені не було, і я гадаю, що Фелія Тодд знала про це. А коли Меґан лягла спати, я дістав свою рулетку, ручку й автомобільну карту штату Мейн і зробив те, що вона мені сказала... бо мене, бачте, це добряче зачепило за живе. Я провів пряму лінію і зробив розрахунки відповідно до масштабу миль. І був чимало здивований. Бо якщо в тихий ясний день сісти на один із тих маленьких літачків «Пайпер-Каб» і пролетіти від Касл-Рока до Банґора по прямій лінії, не об’їжджаючи озера, огороджені ланцюгами ділянки лісу лісозаготівельної компанії чи болота і не долаючи річок там, де немає мостів, то це буде всього лише сімдесят дев’ять миль, плюс-мінус.

Я аж трохи підстрибнув.

— Поміряйте самі, якщо не вірите мені, — сказав Гомер. — Я ніколи не думав, що Мейн такий маленький, поки не побачив.

Він ще випив води, а потім подивився на мене.

— Прийшла весна, і Меґан поїхала в Нью-Гемпшир провідати свого брата. Я пішов до будинку Тоддів, щоб зняти захисні двері й навісити сітчасті, аж бачу, там стоїть її маленький «Мерседес». І вона теж там була, сама.

Вона підійшла до дверей і спитала:

— Гомере! Ви прийшли, щоб поставити сітчасті двері?

А я візьми й скажи:

— Ні, місіс, я прийшов дізнатися, чи ви готові підвезти мене до Банґора короткою дорогою.

Вона подивилася на мене без жодного виразу на обличчі, і я подумав, що вона про все забула. Я відчув, як моє обличчя почервоніло, як буває, коли ти відчуваєш, що щойно з розгону сів у калюжу. Аж раптом, коли я вже приготувався вибачатися, на її обличчі знову засвітилась та сама усмішка, і вона сказала:

— Постійте тут, поки я візьму ключі. І не передумайте, Гомере!

Вона повернулась через хвилину, тримаючи їх у руці.

— Якщо ми застрягнемо, ви побачите комарів завбільшки як бабка.

— У Ренджлі, місіс, я бачив їх завбільшки як горобців, — сказав я, — але гадаю, що ми обоє трохи важкуваті, щоб нас можна було так просто вхопити й понести.

Вона засміялась.

— Ну, я все одно вас попередила. Ходімо, Гомере.

— І якщо ми не будемо там через дві години й сорок п’ять хвилин, — сказав я, трохи лукавлячи, — ви збирались купити мені пляшку «Ірландського туману».

Вона подивилась на мене здивовано; водійські дверцята були відчинені, й одна її нога стояла всередині.

— Чорт забирай, Гомере, — сказала вона. — Я ж вам пояснювала, що це була тодішня Блакитна стрічка. Я знайшла коротший шлях. Ми будемо там за дві з половиною години. Залазьте сюди, Гомере. Ми їдемо.

Він знову вмовк, руки спокійно лежали на колінах, очі затуманились, можливо, побачивши двомісне авто кольору шампанського, яке від’їжджало крутою під’їзною доріжкою від будинку Тоддів.

Вона зупинила машину в кінці й спитала:

— Ви готові?

— Спускайте її з цепу, — сказав я. Кулькова вальниця у її щиколотці крутонулася, важка ступня рвонула вниз. Я не можу розповісти вам нічого особливого про те, що сталося після цього. За винятком того, що через деякий час я не міг відвести від неї очей. В її обличчі було щось дике, Дейве, щось дике й вільне, і це налякало моє серце. Вона була прекрасна, і я закохався в неї, як закохався би будь-хто, будь-який чоловік і, можливо, будь-яка жінка, але я також боявся її, бо в неї був такий вигляд, ніби вона могла вбити, якби її погляд відірвався від дороги і впав на тебе, і якби вона вирішила покохати тебе у відповідь. На ній були сині джинси й стара біла сорочка із засуканими рукавами — я подумав, що вона, мабуть, збиралася щось фарбувати на веранді, коли я прийшов, — але через деякий час нашої подорожі мені вже здавалося, що на ній не було нічого, крім цього білого розмаяного одягу, ніби вона була якоюсь богинею із тих старих книжок про богів і богинь.

Він задумався, дивлячись на озеро, обличчя в нього спохмурніло.

— Як мисливиця, котра мала управляти Місяцем на небі.

— Діана?

— Так. Вона була уособленням Місяця. І Фелія здавалась мені цією Діаною, і скажу тобі щиро, я був закоханий у неї, але не смів навіть заїкнутися про це, та й ніколи б не зробив жодного кроку, хоча тоді я був трохи молодший, ніж зараз. Я не зробив би жодного кроку, навіть якби мені було двадцять, хоча, мабуть, міг би ризикнути в шістнадцять і наклав би за це головою — достатньо було б одного її погляду.

Вона була схожа на ту богиню, що керувала Місяцем на небі, наполовину піднявшись над крилом автомобіля, і її палантин з найтоншої тканини майорів за нею сріблястим павутинням, а волосся спадало назад, відкриваючи темні заглибники на скронях, вона підганяла коней і наказувала мені, щоб я не відставав, а їхав швидше, і не зважав на те, як вони харапудяться, просто швидше, швидше, швидше.

Ми їхали багатьма лісовими дорогами — перші дві чи три були мені знайомі, але потім я вже не впізнавав жодної. Ми, мабуть, неабияк ошелешили ті дерева, які зроду не бачили нічого, що мало б такий навіжений мотор, окрім хіба що великих старих лісовозів і снігоходів. Ця маленька машинка-чортопхайка, звісно, почувалася б як удома на бульварі Сансет, а не гасала б лісом, плюючись і з ревінням видираючись на один пагорб, а потім з гуркотом зриваючись униз з іншого крізь просякнуті пилом зелені смуги післяобіднього сонця. Вона опустила верх, і я відчував усі запахи цього лісу, які зливались в отой вікопам’ятний тонкий аромат, настояний на забутті, спокої, солодкій і непорушній самотності. Ми мчали по настилах з колод, покладених на найболотистіших ділянках, і чорна багнюка інколи хлюпала між тими колодами, і вона сміялась, як дитина. Деякі колоди були старі й гнилі, бо цими дорогами, мабуть, ніхто (звісно, крім неї) не ходив, я б сказав, років з п’ять чи з десять. Ми були самі, крім птахів та інших тварин, яким випало нас побачити.

Звук цього пекельного двигуна, спочатку низький, а потім високий і лютий, коли вона натискала на газ... це був єдиний звук, який я чув. І хоча я знав, що ми весь час повинні бути недалеко від чогось — адже в наші дні це завжди так, — я почав відчувати, що ми повернулися в якесь давнє минуле, і там нічого не було. Що якщо ми зупинимось і я вилізу на високе дерево, то в будь-якому напрямку не побачу нічого, крім лісу, лісу і знову лісу. І весь цей час вона просто гнала цю штуку вперед, а її волосся майоріло ззаду, вона усміхалася, очі в неї шалено блищали. Ми вирвались на гору Спеклд Берд, і деякий час я знав, де ми перебуваємо, а потім вона звернула з дороги, і якийсь час мені все ще здавалося, що я знаю, а потім я плюнув і навіть не намагався себе обманювати. Ми промчали ще однією лісовою дорогою, а потім виїхали — присягаюся — на гарну асфальтовану дорогу зі знаком «МОТОРВЕЙ В». Ви коли-небудь чули про дорогу в штаті Мейн, яка називається «МОТОРВЕЙ В»?

— Ні, не чув, — сказав я. — Звучить по-англійськи.

— Ага. Вона й вигляд мала англійський. З усіма тими деревами, схожими на верби, які нависали над дорогою.

— Тепер стережіться, Гомере, — попередила вона, — одне з них ледь не схопило мене місяць тому, ще й зробило мені на руці «кропиву».

— Я поняття не мав, що вона має на увазі, і почав було щось таке говорити, а потім побачив, що хоч вітру й не було, гілки тих дерев хилилися донизу, звиваючись навколо нас. Вони були чорні й слизькі, вкриті якимсь зеленим мохом. Я очам своїм не вірив. А потім одна така гілка зірвала з мене кепку, і я зрозумів, що не спав.

— Агов! — крикнув я. — Ану, віддай!

— Запізно, Гомере, — сказала вона, сміючись. — Он попереду вже просвіт, все гаразд... прорвались.

— Аж ось знову хащі, і ще одна гілляка нахиляється донизу, тепер уже з її боку, і хапає її — присягаюсь, що так і було. Вона ухилилась, а та гілка вчепилася в її волосся і вирвала пасмо. «Ай, дідько, боляче!» — скрикнула вона, сміючись при цьому. Коли вона пригнулась, машину трохи занесло, і я зазирнув у ліс, а там, Боже милостивий, Дейве! Там усе ворушилось. Трави колихалися, рослини переплітались між собою так, що здавалося, ніби в них були обличчя, а ще я побачив щось, що сиділо навпочіпки на пеньку, схоже на деревну жабу, тільки вона була завбільшки як дорослий котяра.

Потім ми вискочили з тих сутінків на вершину пагорба, і вона сказала: «Ну, як? Правда ж, було здорово?». Так, ніби йшлося про якусь там прогулянку в «Кімнаті жахів» на Фрайбурзькому ярмарку.

Хвилин через п’ять ми звернули ще на якусь із її лісових доріжок. У той момент я більше не хотів ніякого лісу — оце вже точно, — але то був звичайний старий ліс. Ще через пів години ми влетіли на парковку «Пайлотс Ґрілл» в Банґорі. Вона вказала на маленький лічильник пробігу для поїздок і сказала: «Гляньте, Гомере». Я подивився, і там було 111,6. «І що ви тепер думаєте? Ви вірите в мій короткий шлях?»

Та її дика подоба якось зблякла, і вона знову стала просто Фелією Тодд. Але той «інакший» вигляд не зник повністю. Здавалось, ніби вона одночасно була двома жінками, Фелією і Діаною, і та її частина, яка була Діаною, контролювала ситуацію під час перегонів путівцями, а та частина, яка була Фелією, навіть не здогадувалася, що її короткий шлях вів її через місця... місця, яких немає на жодній карті штату Мейн, навіть на тих топографічних квадратах.

Вона знову запитала:

— То що ви думаєте про мій найкоротший шлях, Гомере?

І я сказав перше, що спало мені на думку, а це зовсім не те, що зазвичай говорять таким дамам, як Фелія Тодд.

— Це був реальний розрив пердака, місіс, — сказав я.

Вона розсміялася, рада-радісінька, і тоді мені стало ясно як день: вона не пам’ятає нічого з тих подій. Ні вербових гілок — хоча то були зовсім не верби, і близько не схожі на них, чи взагалі на щось інше — які зірвали з мене кепку; ні знак «МОТОРВЕЙ В»; ні ту жахливу на вигляд жабу. Вона не пам’ятала нічого з того сумбуру! Або мені наснилося, що це було, або їй наснилося, що цього не було. Все, що я знав напевно, Дейве, це те, що ми проїхали лише сто одинадцять миль і приїхали в Банґор, і це був не сон; це було прямо там, на одометрі малого чортеняти, чорним по білому.

— Авжеж, так і є, — сказала вона. — Справжній розрив пердака. Єдине, чого б мені хотілося, щоб Верт якось спробував проїхатись зі мною тим маршрутом... але він ніколи не вилізе зі своєї колії, якщо тільки хтось не випхне його з неї, а для цього, мабуть, знадобиться ракета «Титан II», бо я думаю, що він побудував собі ціле бомбосховище на дні тієї колії. Ходімо, Гомере, і давайте замовимо вам невеличку вечерю.

— І вона пригостила мене просто неймовірною вечерею, Дейве, але я не міг її їсти. Я все намагався уявити, як ми будемо їхати назад, коли вже почало темніти. Потім, десь на середині вечері, вона вибачилась і пішла телефонувати. Коли вона повернулась, то запитала мене, чи не міг би я відігнати її «дідькомобіль» назад до Касл-Рока. Вона сказала, що розмовляла з якоюсь жінкою, яка була в тому ж шкільному комітеті, що й вона, і та повідомила, що у них виникла якась проблема з приводу чогось. Вона сказала, що орендує собі машину в «Герц», якщо Верт не зможе її забрати. «Ви ж не будете проти, якщо я попрошу вас поїхати назад у сутінках?» — запитала вона мене.

— Вона дивилась на мене, ледь усміхаючись, і я зрозумів, що вона таки пам’ятає дещо з того, що сталося, — бозна, що саме, але пам’ятає достатньо, щоб зрозуміти, що я не рипнусь їхати її маршрутом після настання темряви, якщо взагалі захочу... хоча по її очах я бачив, що це її анітрохи не потурбувало б. Тож я сказав, що я не проти, і закінчив вечерю в значно кращому гуморі, ніж почав. Коли ми закінчили, вже стемніло, і вона відвезла нас до будинку жінки, якій телефонувала. А коли вона вийшла, то подивилася на мене з тим самим вогником в очах і запитала: «Ви впевнені, що не хочете почекати, Гомере? Я сьогодні помітила кілька бічних доріг, і хоча я не можу знайти їх на карті, гадаю, що вони можуть скоротити шлях на кілька миль».

Я сказав: «Знаєте, місіс, я б залюбки, але в моєму віці найкраще ліжко для сну — це моє власне, як я зрозумів. Я віджену вашу машину назад неушкодженою... хоча, напевно, я намотаю більше миль, ніж ви».

Тоді вона тихо засміялась, і поцілувала мене. Це був найкращий поцілунок у моєму житті, Дейве. Він був у щоку, і це був цнотливий поцілунок заміжньої жінки, але він був стиглий, як персик, або як ті квіти, що розкриваються в темряві, і коли її губи торкнулися моєї шкіри, я відчув, що... Я не знаю точно, що я відчув, тому що чоловікові нелегко втримати в пам’яті те, що сталося з ним поряд із дівчиною, яка розквітла, коли світ був молодим, чи як ще це можна описати — я все ходжу коло та навколо, але, гадаю, що ви все розумієте. Усе це набуває червоного відтінку в пам’яті, крізь який взагалі нічого не видно.

— Ви милий чоловік, Гомере, і я люблю вас за те, що ви вислухали мене й поїхали зі мною, — сказала вона. — Їдьте обережно.

— Потім вона пішла до будинку тієї жінки. А я поїхав додому.

— І як ви їхали? — запитав я.

Він тихо засміявся.

— По шосе, дурню, — сказав він, і я ніколи раніше не бачив стільки зморшок на його обличчі, як тоді.

Він сидів і дивився в небо.

— Настало літо, коли вона зникла. Я її майже не бачив... Того літа у нас була пожежа, як ви пам’ятаєте, а потім великий шторм, який повалив усі дерева. Важкий час для сторожів. Я думав про неї час од часу, і про той день, і про той поцілунок, і це почало здаватися мені сном. Як одного разу, коли мені було років шістнадцять і я не міг думати ні про що, крім дівчат. Я орав західне поле Джорджа Баскомба, те, що виходить на озеро і гори, і мріяв про те, про що мріють хлопчики-підлітки. І я зачепив якийсь камінь лезами борони, і він розколовся, і з нього потекла кров. Принаймні так мені здалося. З розколини в камені витікала червона рідина й усотувалася в землю. І я ніколи не розповідав про це нікому, крім мами, і я ніколи не розповідав їй, що це означало для мене, або що зі мною сталося, хоча вона прала мої штани і, можливо, здогадалась про це. Так чи інакше, вона порадила мені помолитися.

Я так і вчинив, але просвітлення так і не отримав, а через деякий час мені почало здаватися, що це був сон. Іноді так буває. Посередині утворюється щілина, Дейве. Ти знаєш про це?

— Так, — кажу я, думаючи про одну ніч, коли я щось таке бачив. Це було в серпні 59-го, поганому для нас році, але мої діти не знали, що це був поганий рік; все, що вони знали, це те, що вони хотіли їсти, як завжди. Я бачив кількох білохвостих оленів на задньому полі Генрі Брюґґера, і після настання темряви я вже був там із ліхтарем. Можна підстрелити двох, коли вони вгодовані влітку; другий повернеться і обнюхає першого, ніби кажучи: «Якого біса? Хіба вже осінь?», і ви можете звалити його, як кеглю для боулінгу. Можна відрубати стільки м’яса, що вистачить малим на шість тижнів, а решту закопати. Мисливці, які приїдуть у листопаді, вже не вполюють цих двох білохвостих, але дітям треба їсти. Як сказав чоловік з Массачусетсу, він хотів би мати можливість жити тут цілий рік, і все, що я можу сказати, це те, що іноді за цей привілей доводиться платити після настання темряви.

Ось так я там опинився, і побачив у небі велику помаранчеву кулю; вона опускалася й опускалася, а я стояв і дивився на неї, роззявивши рота, і коли вона впала в озеро, все воно на хвилину засвітилося пурпурово-помаранчевим кольором, який, здавалося, променями сягав аж до неба. Ніхто ніколи не говорив мені про це світло, і я сам ніколи нікому нічого не говорив, почасти тому, що боявся, що мене піднімуть на сміх, а почасти тому, що мене могли запитати, якого біса я робив там після настання темряви. І через деякий час, як казав Гомер, це вже здавалося мені сном, який я колись бачив, і він нічого не означав для мене, бо мені не було з нього ніякої користі. Це було схоже на місячний промінь, в якого не було ні ручки, ні леза. Я не міг змусити його працювати, тому залишив його в спокої, як це робить людина, яка знає, що день все одно настане, хочеш ти цього, чи ні.

— Всередині речей є щілини, — промовив Гомер і сів пряміше, немов розсердився. — Просто посередині, а не ліворуч чи праворуч, куди сягає твій периферійний зір, і ти міг би сказати: «Та якого біса...» Вони там, і ти об’їжджаєш їх, як об’їжджаєш вибоїну на дорозі, яка може зламати вісь. Розумієш? І забуваєш про це.

Або якщо ти ореш, то можеш виорати вибоїну. Але якщо трапляється щось на кшталт провалу в землі, де ти бачиш темряву, ніби там може бути печера, ти кажеш: «Краще обійди це місце, старий. Не займай його! Тут можна добряче вклепатись, тож зверни ліворуч». Бо ти не шукав ніяких печер чи якихось археологічних відкриттів, ти просто орав.

«Щілини всередині речей».

Досить довго він наче марив наяву, і я йому не заважав, не підганяв його. І врешті він сказав:

— Вона зникла в серпні. Я побачив її вперше на початку липня, і в неї був такий вигляд... — Гомер повернувся до мене й чітко, з притиском, вимовив кожне слово. — Дейве Овенс, вигляд вона мала неперевершений! Розкішний, дикий і майже неприборканий. Маленькі зморшки, які я почав помічати навколо її очей, здавалося, зникли. Верт Тодд був на якійсь конференції чи ще десь у Бостоні. А вона стояла на краю тераси — я був посередині без сорочки — і сказала: «Гомере, ви ніколи не повірите».

— Ні, місіс, але я спробую, — сказав я.

— Я знайшла дві нові дороги, — сказала вона, — і останнього разу доїхала до Банґора всього за шістдесят сім миль.

Я згадав, що вона розповідала раніше, й сказав:

— Це неможливо, місіс. Перепрошую, але я сам рахував кілометраж на карті, і сімдесят дев’ять — це мінімум... для ворони, яка летить по прямій.

Вона розсміялась і стала ще красивішою, ніж будь-коли. Як богиня в сонячному сяйві, на одному з тих пагорбів у казці, де немає нічого, крім зеленої трави й фонтанів, і зовсім немає там горя й сліз, які рвуть людські серця.

— Саме так, — підтвердила вона, — і неможливо пробігти милю менш ніж за чотири хвилини. Це математично доведено.

— Це не одне й те саме, — сказав я.

— Це те саме, — сказала вона. — Зігніть карту й подивіться, скільки це буде миль, Гомере. Це може бути трохи менше, ніж пряма лінія, якщо зігнути її один раз, або значно менше, якщо зігнути її кілька разів.

Я згадав нашу поїздку, як згадують напівзабутий сон, і сказав:

— Місіс, ви можете скласти паперову карту, але ви не можете скласти землю. Принаймні не варто намагатися. Краще покиньте це.

— Ні, сер, — сказала вона. — Це єдина річ у моєму житті, яку я не покину, тому що вона там, і вона моя.

Через три тижні — це було приблизно за два тижні до її зникнення — вона зателефонувала мені з Банґора й сказала:

— Верт поїхав до Нью-Йорка, і я приїжджаю. Я десь загубила свій клятий ключ, Гомере. Я б хотіла, щоб ви відчинили будинок, щоб я змогла ввійти.

Дзвінок пролунав о восьмій годині, якраз коли починало сутеніти. Я з’їв сендвіч і випив пива перед виходом — це зайняло хвилин двадцять. Потім поїхав туди машиною. Я б сказав, що загалом добирався туди хвилин сорок п’ять. Коли я приїхав до Тоддів, то побачив, що в комірчині горить світло, яке я не залишав увімкненим попереднього разу. Я все дивився на нього й мало не врізався просто в її скажену чортопхайку. Вона була припаркована на похилій площині, ніби паркувався хтось п’яний, і заляпана багнюкою аж по вікна, і в цій багнюці вздовж кузова застрягли якісь штуки, схожі на водорості... і тільки коли на них потрапило світло фар, стало помітно, що вони ворушаться. Я припаркувався за машиною і вийшов зі своєї вантажівки. Це були не водорості, а бур’яни, і вони ворушилися... повільно й мляво, ніби вмирали. Я доторкнувся до однієї бур’янини, і вона спробувала обвитися навколо моєї руки. Це було огидно й жахливо. Я відсмикнув руку й витер її об штани. Потім підійшов до переду машини. Скидалось на те, ніби вона здолала миль із дев’яносто по болоту й бездоріжжю. Вигляд у неї був утомлений.

Усе лобове скло було обліплене розчавленими жуками — тільки таких я зроду не бачив. Там був метелик завбільшки як горобець, його крильця ще ледь тріпотіли, хоч і слабко, з останніх сил. Були якісь істоти, схожі на комарів, зі здоровенними булькатими очима, в які можна було зазирнути, і які, здавалося, бачили мене. Я чув, як оті бур’яни шкрябали по тілу чортопхайки, вмираючи й намагаючись за щось зачепитися. А в моїй голові билася єдина думка: «Де, в біса, вона була? І як вона опинилась тут всього за три чверті години?». А потім я побачив ще дещо. До решітки радіатора, якраз під отим логотипом «Мерседеса» у вигляді зірки, закрученої в коло, прилипла якась напіврозчавлена тваринка. Загалом більшість дрібних тварин гинуть, потрапляючи під машину, тому що вони притискаються до землі, сподіваючись, що машина просто проїде над ними, не здерши з них шкури.

Але час від часу якесь дурне стрибає, але не вбік, а прямо на кляту машину, ніби хоче перед смертю добряче гризнути свого вбивцю, і часто йому це вдається, бо призводить до аварії. Ця тварючка, мабуть, теж так плигнула. На вигляд воно було таке зле й затяте, що могло б запросто кинутись на танк «Шерман». Воно було схоже на результат спарювання бабака й ласки, але до того покруча було додано ще щось таке, на що навіть не хотілось дивитися. Від цього боліли очі, Дейве, а ще гірше — холонула кров і скипав розум. Його шкура була заляпана кров’ю, а з подушечок на лапах виднілися кігті, схожі на котячі, тільки довші.

У нього були великі жовті очі, тільки вони вже оскліли. У мене в дитинстві була порцелянова фігурка — ворона з роззявленим дзьобом, дуже схожа на цю істоту. А ще зуби. Довгі тонкі зуби, схожі на штопальні голки, що стирчали з рота. Деякі з них встромилися прямо в ту сталеву решітку. Ось чому воно все ще трималося; воно само себе підвісило, зачепившись зубами. Я подивився на нього й відчув, що в нього була повна голова отрути, як у гримучої змії, і воно кинулось на той дідькомобіль, побачивши, що він ось-ось його зіб’є, намагаючись загризти його до смерті. І я навіть не думав його віддирати від решітки, бо в мене на руках були подряпини від сіна, і я був упевнений, що якщо трохи отрути просочиться в подряпини, це уб’є мене так само неминуче, як удар каменюкою по голові.

Я підійшов до водійських дверей і відчинив їх. Увімкнулося внутрішнє світло, і я подивився на той спеціальний лічильник, який вона виставляла на нуль для всіх поїздок... і побачив там 31,6 милі.

Якийсь час я дивився на це, а потім пішов до задніх дверей. Вона зсунула загороджувальну сітку і розбила скло біля замка, щоб пропхати руку, відчинити й зайти всередину. Там була причеплена записка: «Любий Гомере, я дісталася сюди трохи раніше, ніж думала. Знайшла ще коротший шлях, і він — просто диво! Ви ще не прийшли, тож я вдерлась, як грабіжник. Верт приїде післязавтра. Ви встигнете полагодити сітку і засклити двері до того часу? Сподіваюся. Такі речі його завжди засмучують. Якщо я не вийду привітатися, знайте, що я сплю. Дорога була дуже виснажливою, але я дісталася сюди водномить! Офелія».

— Виснажлива! — Я ще раз подивився на ту потвору, що висіла на решітці її машини, і подумав: «Так, сер, це, мабуть, дуже втомлює. Їй-богу, так».

Він знову зробив паузу і клацнув пальцями.

— Я бачив її ще лише раз. Десь через тиждень. Верт був там, але він плавав в озері, туди-сюди, туди-сюди, ніби пиляв дрова або підписував папери. Гадаю, радше було схоже на те, що він підписував папери.

— Місіс, — сказав я, — це не моя справа, але вам більше не варто їздити самій. Тієї ночі, коли ви повернулися і розбили скло у дверях, щоб увійти, я бачив, як щось висіло на передній частині вашої машини...

— А, бабачок! Я подбала про нього, — сказала вона.

— Господи! — сказав я. — Сподіваюся, ви були обережні!

— Я вдягла садові рукавиці Верта, — сказала вона. — Все одно, Гомере, це був усього-на-всього лісовий бабачок, що вискочив назовні, з невеликою кількістю отрути в пащі.

— Але ж, місіс, — сказав я, — де бабаки, там і ведмеді. І якщо на вашій короткій стежці так виглядають бабаки, то що з вами буде, якщо там з’явиться ведмідь?

Вона подивилась на мене, і я побачив у ній іншу жінку — ту саму Діану. Вона сказала:

— Якщо на тих дорогах все змінюється, Гомере, то, можливо, я там теж змінююсь. Поглянь на це.

Її волосся було зібране ззаду в затискач, у вигляді метелика, крізь який була просунута паличка. Вона витягла паличку й розпустила його. Це було таке волосся, що змушувало будь-якого чоловіка уявляти його розстеленим на подушці. Вона сказала:

— Воно починало вже сивіти, Гомере. Ви бачите сивину? — І вона пропустила волосся крізь пальці, щоб сонце краще його освітило.

— Ні, мем, не бачу, — сказав я.

Вона дивилась на мене, а її очі так і сяяли, а потім вона сказала:

— Ваша дружина — хороша жінка, Гомере Бакленд, але вона бачила мене в магазині й на пошті, ми перекинулися парою слів, і я помітила, як вона дивилася на моє волосся з таким відчуттям задоволення, яке притаманне лише жінкам. Я знаю, що вона сказала, і що вона розповіла своїм подругам... що Офелія Тодд почала фарбувати волосся. Але я цього не робила і не робитиму. Я не раз збивалася з дороги в пошуках короткого шляху... збивалася з дороги... і втрачала сивину. — І вона засміялась, не як студентка, а як школярка. Я захоплювався нею і жадав її краси, але одночасно я бачив і ту іншу красу в її обличчі... і мені знову ставало страшно. Я боявся за неї і боявся її.

— Місіс, — сказав я, — ви ризикуєте втратити більше, ніж пасмо сивого волосся.

— Ні, — заперечила вона. — Кажу вам, там я зовсім інша... Там я — справжня. Коли я їду тією дорогою за кермом своєї маленької машини, я більше не Офелія Тодд, дружина Верта Тодда, яка так і не змогла виносити дитину, не та жінка, яка намагалася писати вірші й зазнала невдачі, не та жінка, яка сидить і робить нотатки на засіданнях комітетів, і не будь-хто інший. Коли я їду тією дорогою, я перебуваю всередині свого серця, і я відчуваю себе...

— Діаною, — сказав я.

Вона подивилася на мене якось насмішкувато й трохи здивовано, а потім розсміялась.

— О, якоюсь богинею, я гадаю, — сказала вона. — Діана підходить найкраще, бо я нічна людина — не ляжу спати, поки не дочитаю книгу або поки по телевізору не заграє національний гімн, — і тому, що я дуже бліда, як Місяць. Верт постійно каже, що мені потрібен тонік, або аналіз крові, або ще якась подібна фігня. Але я гадаю, що в глибині душі кожна жінка хоче бути схожою на якусь богиню, недарма чоловіки підхоплюють якийсь примарний відгомін цих думок й намагаються возвести їх на п’єдестал (жінку, яка обпісяє власну ногу, якщо не присяде навпочіпки! це кумедно, якщо замислитись над цим). Але те, що відчуває чоловік, не є тим, чого хоче жінка. Жінка хоче бути вільною, от і все. Стояти, якщо хоче, або йти... — Її очі звернулися до того маленького диявола на під’їзній дорозі і звузилися. Потім вона усміхнулась. — Або кермувати автомобілем, Гомере.

Але чоловік цього не розуміє. Він думає, що богиня хоче лежати на схилі десь біля підніжжя Олімпу і їсти фрукти, але хіба ж це богиня? Жінка хоче того ж, що й чоловік — жінка хоче правити.

— Будьте обережні за кермом, місіс, ось і все, — сказав я, а вона засміялась і поцілувала мене в середину лоба.

— Буду, Гомере, — сказала вона, але я знав, що це нічого не означало, бо вона сказала це точнісінько, як чоловік, коли обіцяє своїй дружині чи дівчині, що буде обережним, хоча знає, що не буде... не зможе.

— Я повернувся до своєї вантажівки й помахав їй рукою, а через тиждень Верт повідомив про її зникнення. І її, і того дідькомобіля. Тодд почекав сім років, щоб її офіційно оголосили мертвою, а потім почекав ще рік, про всяк випадок — треба віддати належне цьому бовдуру, — а потім одружився з другою місіс Тодд, тією, що ото щойно проїхала. І я не сподіваюся, що ви повірите хоч одному триклятому слову з усього того, що я вам тут наплів.

У небі одна з тих великих плоскодонних хмар просунулась настільки, що відкрила примарний місяць — молочно-бліде півколо. І щось у моєму серці сіпнулось від цього видовища, наполовину від страху, наполовину від любові.

— А я таки вірю, — сказав я. — Кожному триклятому слову. І навіть якщо це неправда, Гомере, це має бути правдою.

Він рвучко обійняв мене за шию — це все, що дозволяють собі чоловіки, бо їм не личить цілуватися, як жінкам, — засміявся і підвівся.

— Навіть якщо це й не повинно бути правдою, це все ж таки правда, — сказав він. Він дістав із штанів годинника й подививсь на нього. — Мені треба сходити перевірити будинок Скотта. Не хочете пройтися?

— Мабуть, я ліпше посиджу тут трохи, — сказав я, — і подумаю.

Він пішов до сходів, потім озирнувся і подивився на мене, напівусміхаючись.

— Думаю, вона мала рацію, — сказав він. — Вона була іншою на тих дорогах, які знайшла... не було нічого, що посміло б її зачепити. Тебе чи мене, можливо, але не її. І я вірю, що вона молода.

Потім він сів у свою вантажівку й поїхав перевіряти будинок Скотта.





* * *


Це було два роки тому, і Гомер давно вже перебрався у Вермонт, про що я, здається, вже вам казав. Одного вечора перед від’їздом він прийшов до мене. Волосся в нього було гарно зачесане, він був ретельно поголений і пахнув якимось дуже приємним лосьйоном. Обличчя в нього було чисте, очі — живі. Того вечора йому можна було дати шістдесят, а не сімдесят, і я був радий за нього, і заздрив йому, і навіть трохи ненавидів його. Навіть артрит — незмінний супутник затятих рибалок — і той, схоже, відступився від нього, позабиравши свої гачки з його суглобів на руках, на відміну від мене.

— Я їду, — сказав він.

— Так?

— Так.

— Гаразд, а як щодо пошти, вам її пересилатимуть?

— Не хочу, щоб її пересилали, — відповів він. — Мої рахунки оплачені. Я хочу піти так, щоби всі кінці у воду, й почати з чистого аркуша.

— Тоді хоч дайте мені свою адресу. Черкну вам іноді кілька слів, друже. — Я вже відчував, як мене накриває самотність... але, придивившись до нього, я зрозумів, що все не зовсім так, як здається.

— У мене поки що немає адреси, — сказав він.

— Гаразд, — сказав я. — То це Вермонт, Гомере?

— Так, — сказав він, — згодиться для тих, хто буде цікавитись.

Я хотів утриматись, але таки спитав:

— Яка вона зараз?

— Як Діана, — відповів він. — Але вона добріша.

— Я заздрю вам, Гомере, — сказав я, і я справді заздрив.

Я стояв біля дверей. Панували сутінки пізнього літа, коли поля наповнюються пахощами й білим мереживом дикої моркви. Повний місяць прокладав сріблясту доріжку через озеро. Гомер пройшов через мій ґанок і спустився сходами вниз. На ґрунтовому узбіччі дороги стояла машина, її двигун важко працював на неробочому ходу, як у старих машин, які все ще мчать повним ходом прямо вперед, плюючи на торпеди[21]. Тепер, коли я згадую про це, мені здається, що ця машина й сама була схожа на торпеду. Вона здавалась трохи побитою і пом’ятою, але, без сумніву, могла здолати сто миль за годину й не захекатись. Він зупинився біля підніжжя моїх сходів і щось підняв — це була каністра для бензину, велика, галонів на десять. Він пройшов доріжкою до пасажирського боку машини. Вона нахилилась і відчинила дверцята. Увімкнулося внутрішнє світло, і лише на мить я побачив її — довге руде волосся, що облямовувало обличчя, лоб, що світився, як лампа. Сяяв, як місяць. Він сів у машину, і вона рвонула вперед. Я стояв на ґанку й дивився, як задні ліхтарі її малого чортеняти мерехтіли червоним у темряві... ставали все меншими й меншими. Вони були схожі на вуглинки, потім на мерехтливих світлячків, а потім і зовсім зникли.

Я розповідав нашим містянам про той Вермонт, і вони вірили, бо він для них був настільки далеким, наскільки вистачало їхньої уяви. Іноді я й сам майже вірю в це, зазвичай коли втомлений і виснажений. А інколи я думаю про них — здається, весь цей жовтень думав, бо жовтень — це час, коли чоловіки думають про далекі місця і дороги, які можуть їх туди привести. Я сиджу на лавці перед магазином «Беллз» і думаю про Гомера Бакленда і про вродливу дівчину, яка нахилилась, щоб відчинити йому двері, коли він спустився стежкою, тримаючи в правій руці червону каністру, повну бензину, — на вигляд їй було не більше шістнадцяти років, у такому віці вона мала би ще тільки вчитися кермувати автомобілем — і її краса була жахливою, убивчою, але я вірю, що вона вже не вб’є того, на кого подивиться; на якусь мить її погляд зупинився на мені, і я не загинув, хоча частина мене таки померла біля її ніг.

Олімп навіки прославлений в очах і серцях, і завжди знайдуться ті, хто прагне його, і навіть ті, хто знаходить до нього прямий шлях, але я знаю Касл-Рок як свої п’ять пальців, і я ніколи не покинув би його заради пошуків коротких шляхів, куди б вони не вели. У жовтні небо над озером не навіює думок про славу, воно надзвичайно прекрасне й мрійливе, з великими білими хмарами, які велично пливуть у свої далі; я сиджу тут, на лавці, і думаю про Фелію Тодд і Гомера Бакленда, і не те, щоб мені дуже хотілося опинитися там, де перебувають вони... просто я й досі шкодую, що я не курець.





Довгий джонт




— Завершується реєстрація на джонт-рейс 701, — лунко озвався приємний жіночий голос у Блакитному залі Нью-Йоркського терміналу портового управління. За останні триста років ТПУ майже не змінився — зоставався таким же незатишним і трохи страшнуватим. Цей автоматизований жіночий голос був, мабуть, найприємнішою річчю в ньому.

— Джонт-рейс до міста Вайтгед, Марс, — вів далі голос. — Усіх пасажирів, які мають квитки, просимо перейти в спальне відділення Блакитного залу. Переконайтеся, що всі ваші документи в порядку. Дякуємо за увагу.

Спальне відділення нагорі, навпаки, дихало затишком. Від стіни до стіни воно було застелене сірими килимами. На білих, як яєчна шкаралупа, стінах — приємні абстрактні картини. На стелі ці два кольори вигадливо поєднувалися. У цій великій кімнаті було сто диванів, акуратно розставлених рядами по десять штук. П’ятеро джонт-службовців ходили по приміщенню, розмовляючи тихими, привітними голосами, й розносили склянки з молоком. З одного боку кімнати був вхід, оточений озброєними охоронцями, де ще один службовець перевіряв документи запізнілого пасажира, заклопотаного з вигляду бізнесмена зі складеною під пахвою нью-йоркською газетою «Ворлд Таймс». Прямо навпроти підлога переходила в жолоб, футів п’ять завширшки й футів десять завдовжки; він проходив через отвір без дверей і трохи нагадував дитячу гірку.

Сім’я Оутсів розмістилась на чотирьох джонт-диванах у дальньому кінці кімнати: Марк Оутс і його дружина Мериліс, а між ними — двоє їхніх дітей.

— Тату, ти розкажеш мені про джонт? — запитав Ріккі. — Ти обіцяв.

— Так, тату, ти обіцяв, — додала Патриція і раптом бозна-чому пронизливо хихикнула.

Бикоподібний бізнесмен глянув на них, а потім знов занурився в папку з паперами, яку переглядав, лежачи на спині й акуратно склавши ноги в начищених до блиску черевиках. Звідусіль долинав шурхіт, шелест і тихий шепіт пасажирів, що вмощувалися на джонт-диванах.

Марк глянув на Мериліс і підморгнув їй. Вона підморгнула у відповідь, але нервувалась майже так само, як і Патті. «Що ж тут дивного?» — подумав Марк. Це ж перший джонт для них трьох. Протягом останніх шести місяців вони з Мериліс обговорювали переваги та недоліки переїзду всією сім’єю — відколи він отримав повідомлення від «Тексако Вотер» про те, що його переводять до Вайтгед-Сіті. Врешті вони вирішили, що поїдуть усі разом на ті два роки, впродовж яких Марк перебуватиме на Марсі. Дивлячись на бліде обличчя Мериліс, він подумав, чи не шкодує вона про це рішення.

Він подививсь на годинник і побачив, що до джонта залишилося ще майже пів години. Часу було достатньо, щоб розповісти цю історію... до того ж він припускав, що це трохи розважить і заспокоїть дітей. Хтозна, можливо, це навіть трохи підбадьорить Мериліс.

— Гаразд, — сказав він.

Ріккі, якому було дванадцять, і дев’ятирічна Пат серйозно дивились на нього. Він знову подумав про те, що коли вони повернуться на Землю, Ріккі глибоко зануриться в болото статевого дозрівання, а в його доньки, ймовірно, вже з’являться груди, і йому знову було важко в це повірити. Діти ходитимуть до крихітної змішаної школи Вайтгеда, де навчатиметься понад сотня дітей інженерів і нафтовиків; його син, можливо, поїде на геологічну екскурсію на Фобос, не настільки вже й далеко — на відстані кількох місяців. У це було важко повірити... але це була правда.

«Хтозна, — подумав він ущипливо, — може, це якось вплине і на мої джонт-стрибки».

— Наскільки відомо, — почав він, — джонт був винайдений близько трьохсот двадцяти років тому, приблизно в 1987 році, чоловіком на ім’я Віктор Карун. Він зробив це в рамках приватного дослідницького проекту, який фінансувався за державні гроші... і зрештою уряд, звісно, перебрав його на себе. В результаті, вибір мав упасти або на уряд, або на нафтові компанії. Причина, чому ми не знаємо точної дати, полягає в тому, що Карун був трохи ексцентричним...

— Ти хочеш сказати, що він був божевільним, тату? — запитав Ріккі.

— Ексцентричний означає трохи божевільний, любий, — відповіла Мериліс і усміхнулася до Марка понад головами дітей.

Він подумав, що тепер вона вже не така знервована.

— А-а.

— Так чи інакше, він експериментував із цим процесом досить довго, перш ніж поінформував уряд про те, що у нього вийшло, — вів далі Марк, — та й розповів він їм тільки тому, що в нього закінчувалися гроші, а вони більше не хотіли його фінансувати.

— «Ваші гроші успішно повернуті», — процитувала Пат нав’язливу фразу і знову пронизливо хихикнула.

— Так, люба, — сказав Марк і ніжно скуйовдив її волосся.

Він побачив, як у дальньому кінці приміщення безшумно відчинилися двері й у них увійшло ще двоє службовців, одягнених в яскраво-червоні комбінезони джонт-служби, штовхаючи столик на коліщатках. На ньому лежала насадка з нержавіючої сталі, приєднана до гумового шланга. Марк знав, що під накритою скатертиною стільницею були заховані два балони з газом, а в сітчастій сумці, прикріпленій збоку, лежали сто одноразових масок. Марк розповідав далі, не бажаючи, щоб його рідні побачили представників «Лети»[22] до потрібного моменту. І якби в нього було достатньо часу, щоб розповісти всю історію, вони б сприйняли тих «газовиків-анестезіологів» цілком спокійно. Як варіант.

— Звичайно, ви знаєте, що джонт — це телепортація, ото й усього, — сказав він. Іноді, в процесі вивчення хімії і фізики в коледжі, це називають «процесом Каруна», але насправді це телепортація, і саме Карун — якщо вірити розповідям — назвав її «джонт». Він був любителем наукової фантастики і якось прочитав оповідання письменника Альфреда Бестера із назвою «Зірки — мета моя», де той хлопець Бестер вжив вигадане слово «джонт» для телепортації. Правда, в його оповіданні можна було «джонтувати» просто силою думки, але ми не можемо цього робити.

У дальньому кінці кімнати службовці прикріпили маску до сталевого сопла й передали її літній жінці. Вона взяла маску, вдихнула раз, обм’якла й безвольно опустилась на диван. Її спідниця трохи задерлась, відкриваючи мляве стегно, вкрите варикозними венами. Один зі службовців дбайливо поправив їй спідницю, а другий зняв із сопла використану маску й надів свіжу. Цей процес змусив Марка згадати про пластівки в номерах мотелів. Він молив Бога, щоби Патті трохи заспокоїлась; він бачив дітей, яких доводилося тримати на руках, і іноді вони кричали, коли гумова маска закривала їхні обличчя. Він вважав, що це природна реакція дитини, але дивитися на це було неприємно, і він не хотів, щоб це сталося з Патті. Щодо Ріккі, то він почувався упевненіше.

— Гадаю, можна сказати, що джонт з’явився в останній момент, — продовжив він. Він звертався до Ріккі, але простягнув руку до дочки і взяв її долоньку в свою. Її пальці з панічним жахом миттєво вчепилися в його пальці. Її долоня була прохолодною і ледь спітнілою. — У світі закінчувалась нафта, і більша частина того, що залишилось, належала мешканцям близькосхідних пустель, які прагнули використовувати її як політичну зброю. Вони створили нафтовий картель, який назвали ОПЕК...

— Що таке картель, татусю? — запитала Патті.

— Ну, монополія, — сказав Марк.

— Щось на кшталт клубу, люба, — підказала Мериліс. — І ти можеш бути в цьому клубі, тільки якщо у тебе є багато нафти.

— А-а.

— Зараз немає часу описувати весь той безлад, — сказав Марк. — Дещо з цього ти вивчиш у школі, але це таки був безлад — тож так і будемо вважати. Якщо в тебе була машина, ти міг їздити на ній лише два дні на тиждень, а бензин коштував п’ятнадцять старих баксів за галон...

— Боже, — вигукнув Ріккі, — зараз він коштує лише чотири центи, чи щось таке, за галон, еге ж, тату?

Марк усміхнувся.

— Ось чому ми летимо туди, куди летимо, Ріку. Нафти на Марсі вистачить майже на вісім тисяч років, а на Венері — ще на двадцять тисяч... але нафта вже не така важлива. Зараз нам найбільше потрібна...

— Вода! — вигукнула Патті, а бізнесмен на мить підняв очі від своїх паперів і усміхнувся їй.

— Саме так, — сказав Марк. — Тому що в період між 1960 і 2030 роками ми отруїли більшу частину нашої води. Перше підняття води з марсіанських льодовиків називалося...

— Операція «Соломинка». — Це був Ріккі.

— Так, у 2045 році або близько того. Але тривалий час перед тим джонт використовувався для пошуку джерел чистої води тут, на Землі. А зараз вода — наш основний марсіанський експорт... нафта — суто побічний. Але тоді це було важливо.

Діти кивнули.

— Справа в тому, що ці речі завжди були там, але ми змогли їх отримати тільки завдяки джонту. Коли Карун винайшов свій процес, світ скочувався до нової темної епохи. Напередодні зими лише в Сполучених Штатах понад десять тисяч людей замерзли до смерті, бо не вистачало енергії, щоб їх обігріти.

— О, фу, — сказала Патті незворушно.

Марк подивився праворуч і побачив, як працівники розмовляли з боязким на вигляд чоловіком, вмовляючи його. Нарешті він узяв маску і за кілька секунд упав на диван, немов мертвий. «Новачок, — подумав Марк. — Це завжди видно».

— Для Каруна все почалося з олівця... ключів... наручного годинника... потім мишей. На мишах він трохи застряг...





* * *


Віктор Карун повернувся в лабораторію, аж похитуючись від збудження. Йому здавалось, що тепер він знає, що відчував Морзе, і Александер Ґрем Белл, і Едісон... але це було величніше за всі їхні відкриття, разом узяті, і на зворотному шляху із зоомагазину в Нью-Палці, де він витратив останні двадцять доларів на дев’ять білих мишей, він двічі ледь не розбив вантажівку. Усього в нього залишилось дев’яносто три центи в правій передній кишені та вісімнадцять доларів на ощадному рахунку... але не про це були його думки, А якби й про це, то навряд чи воно дуже його турбувало б.

Лабораторію він влаштував у відремонтованому сараї в кінці кілометрової ґрунтової дороги, що відходила від 26-го шосе. Якраз звертаючи на цю дорогу, він ледь не розбив свій пікап «Брат» вдруге. Бензобак був майже порожній, і бензину не буде ще тижнів зо два, але й це його не хвилювало. Його думки ширяли в божевільному вихорі.

Те, що сталося, не було абсолютно несподіваним, ні. Однією з причин, чому уряд фінансував його навіть на мізерну суму в двадцять тисяч на рік, було те, що в галузі передачі частинок завжди існувала нереалізована можливість.

Але щоб це сталося ось так... раптово... без попередження... і з використанням меншої кількості електроенергії, ніж потрібно для роботи кольорового телевізора... Боже!

Господи!

Він різко зупинив «Брат» у багнюці на подвір’ї, схопив за ручки коробку, що стояла на брудному сидінні біля нього (на коробці були намальовані собаки, коти, хом’ячки, золоті рибки і логотип «Я ІЗ ЗООМАГАЗИНУ „СТЕКПОЛЗ“»), і побіг до великих двостулкових дверей. З коробки доносилась метушня і писк його піддослідних.

Він спробував штовхнути одну з великих стулок, а коли вона не піддалась, згадав, що замкнув двері на ключ. Карун голосно чортихнувся і почав шукати ключі. Уряд наказав постійно тримати лабораторію зачиненою — це була одна з умов отримання грошей, — але Карун постійно забував про неї.

Він дістав ключі і якусь мить просто дивився на них, як зачарований, проводячи великим пальцем по насічках на ключі запалювання автомобіля. Він знову по думки вигукнув: «Боже! Господи!». Потім він намацав серед ключів на кільці єльський ключ, який відмикав двері сараю.





* * *


Як і перший телефон був використаний ненавмисно — Белл крикнув у нього: «Ватсоне, йдіть сюди!», розливши кислоту на свої папери й на себе, — так і перший акт телепортації стався випадково. Віктор Карун телепортував перші два пальці своєї лівої руки на відстань п’ятдесят ярдів, що дорівнювало ширині сараю.

Карун створив два портали на протилежних сторонах сараю. На одному боці була проста іонна гармата, яку можна було придбати на будь-якому складі електроніки менш ніж за п’ятсот доларів. На другому боці, одразу за дальнім порталом, — обидва прямокутні, завбільшки як книжка в м’якій обкладинці — стояла камера Вільсона. Між ними містилося щось схоже на непрозору шторку для душу, хіба що шторки для душу не роблять зі свинцю. Ідея полягала в тому, щоб вистрілити іонами через перший портал, а потім обійти навколо і спостерігати, як вони проходять через камеру Вільсона, що стояла одразу за другим порталом, зі свинцевим екраном між порталами, щоб довести, що вони справді передаються. Правда за останні два роки процес спрацював лише двічі, і Карун не мав жодного уявлення, чому.

Коли він встановлював іонну гармату на місце, його пальці прослизнули крізь портал — зазвичай це не викликало проблем, але сьогодні вранці він ще й стегном зачепив тумблер на панелі управління зліва від порталу. Він не усвідомлював того, що сталося — механізм видавав лише ледь чутний гул, — аж поки не відчув поколювання в пальцях.

«Це не було схоже на удар струмом», — написав Карун у своїй єдиній статті на цю тему, перш ніж уряд змусив його замовкнути. Стаття була опублікована в журналі «Популярна механіка». Він продав їм її за сімсот п’ятдесят доларів у відчайдушній спробі зберегти джонт як приватну справу. «Не було того неприємного поколювання, яке відчуваєш, наприклад, коли берешся за перетертий шнур лампи. Це було радше схоже на відчуття, яке виникає, коли кладеш руку на корпус маленької машини, яка інтенсивно працює. Вібрація настільки швидка й легка, що виникає відчуття поколювання. Потім я подивився вниз на портал і побачив, що мій вказівний палець відсутній по діагоналі через середній суглоб, а другий палець — трохи вище. Крім того, зникла нігтьова частина мого третього пальця».

Карун інстинктивно відсмикнув руку й закричав. Він так очікував побачити кров, писав він пізніше, що на мить-другу йому здалось, що він і справді бачить кров. Його лікоть вдарився об іонну гармату і збив її зі столу.

Він стояв, тримаючи пальці в роті, переконуючись, що вони все ще там і цілі. В голові промайнула думка, що він перестарався. А потім йому спала інша думка: думка про те, що останній набір модифікацій міг... міг щось зробити.

Він не став засовувати пальці назад; фактично, Карун за все своє життя ще тільки раз пройшов джонтування.

Спочатку він нічого не робив. Він довго, безцільно ходив навколо сараю, проводячи руками по волоссю, роздумуючи, чи варто йому зателефонувати Карсону в Нью-Джерсі або, можливо, Баффінґтону в Шарлотті. Карсон, цей дешевий підлабузник, не захоче оплатити вхідний дзвінок, але Баффінґтон може відповісти. Потім йому сяйнула ідея, і він побіг до другого порталу, думаючи, що якщо його пальці справді перетнули сарай, то там може залишитися якийсь слід.

Звісно, його не було. Другий портал стояв на трьох ящиках з-під помаранчів «Помона» і був схожий на іграшкову гільйотину, якій бракувало леза. На одному боці його рами з нержавіючої сталі був штепсельний роз’єм, від якого тягнувся шнур до передавального терміналу, що був трохи більший, ніж трансформатор частинок, під’єднаний до лінії живлення комп’ютера.

Що нагадало йому...

Карун глянув на годинник і побачив, що вже чверть на дванадцяту. Його угода з урядом складалася з невеликих грошей плюс комп’ютерний час, який був безмежно цінним. Його комп’ютерний зв’язок тривав до третьої години дня, а потім — прощавай до понеділка. Йому треба було ворушитися, треба було щось робити...

«Я знову подивився на купу ящиків, — пише Карун у своїй статті в „Популярній механіці“, — а потім глянув на подушечки своїх пальців. І звісно ж, доказ був там. Я подумав, що це не переконає нікого, крім мене самого; але спершу, звісно, треба переконати самого себе».





* * *


— Що це було, тату? — запитав Ріккі.

— Так! — додала Патті. — Що?

Марк ледь усміхнувся. Тепер вони всі були на гачку, навіть Мериліс. Вони майже забули, де перебувають. Краєм ока він бачив, як службовці, перешіптуючись, повільно котять візок поміж пасажирами, присипляючи їх. Він помітив, що в цивільному секторі цей процес ніколи не був таким швидким, як у військовому; цивільні нервувалися і хотіли поговорити про це. Насадка й гумова маска надто нагадували лікарняні операційні, де хірург з ножами ховався десь позаду анестезіолога з його сумішшю газів у каністрах з нержавіючої сталі. Іноді виникала паніка, істерика; і завжди було кілька людей, які просто втрачали терпець. Марк помітив двох таких, коли розмовляв з дітьми: двоє чоловіків, які просто піднялися з диванів, без жодної помпи пройшли до входу, відчепили посвідчення, прикріплені до лацканів, здали їх і, не озираючись, вийшли назовні. Персоналу, що обслуговував пасажирів, було суворо наказано не сперечатися з тими, хто виходив; завжди були запасні, іноді до сорока чи п’ятдесяти осіб, які сподівалися без надії. Коли ті, хто просто не витримував, виходили, впускали запасних зі своїми перепустками, прикріпленими до сорочок.

— Карун знайшов дві скалки у своєму вказівному пальці, — сказав він дітям. — Він вийняв їх і відклав убік. Одна з них загубилась, але другу ви можете побачити у Смітсонівському музеї у Вашингтоні. Вона лежить у герметичному скляному футлярі поруч із місячним камінням, яке перші космічні мандрівники привезли з Місяця...

— З нашого Місяця, тату, чи одного з марсіанських? — запитав Ріккі.

— З нашого, — відповів Марк, ледь усміхаючись. — На Марс приземлялася лише одна пілотована ракета, Ріккі, і це була французька експедиція десь у 2030 році. Так чи інакше, саме тому в Смітсонівському інституті зберігається звичайний старий уламок від ящика з-під помаранчів. Тому що це перший об’єкт, який ми маємо, який був фактично телепортований — джонтований — через простір.

— А що сталося потім? — запитала Патті.

— Ну, якщо вірити історії, Карун побіг...





* * *


Карун побіг назад до першого порталу і на якусь мить завмер — серце калатало мов шалене, груди сперло. «Треба заспокоїтись, — сказав він собі. — Треба все обмізкувати. Ти тільки згаєш дорогоцінний час, якщо бігатимеш, як ошпарений».

Свідомо ігноруючи передню частину свого мозку, яка волала, щоб він поквапився і зробив щось, Карун витягнув із кишені манікюрні ножиці і вістрям пилочки витягнув скалки зі свого вказівного пальця. Він поклав їх на білу внутрішню обгортку батончика «Герші», який з’їв, поки морочився з трансформатором і намагався розширити його аферентні можливості (очевидно, йому це вдалося, про що він навіть не мріяв). Одна з них викотилась із обгортки й загубилась; друга опинилась у Смітсонівському інституті, замкнена в скляному футлярі, обгородженому товстими оксамитовими мотузками, за яким пильно й вічно спостерігає невсипуща камера відеоспостереження з комп’ютерним управлінням.

Закінчивши зі скалками, Карун трохи заспокоївся. Олівець.

Олівець цілком годиться, втім, як і будь-що інше. Він узяв олівець із планшета на полиці над головою й обережно просунув його в перший портал. Олівець зникав плавно, дюйм за дюймом, наче в оптичній ілюзії або в руках майстерного фокусника. На одному з боків олівця чорними літерами на пофарбованому в жовтий колір дереві було написано: «ЕБЕРГАРД ФАБЕР №2». Коли Карун встромив олівець так, що зникли всі літери, крім «ЕБЕРГ», він підійшов до другого боку першого порталу й зазирнув усередину.

Він побачив олівець в обрізаному вигляді, так ніби хтось плавно пройшовся по ньому ножем, розрізавши навпіл. Карун помацав пальцями місце, де мала бути решта олівця, але, звісно, там нічого не було. Він побіг через сарай до другого порталу, і там на верхньому ящику лежала відсутня частина олівця.

Серце калатало так сильно, аж наче стрясало всю грудну клітку, коли Карун схопився за загострений кінчик олівця і витягнув його повністю. Він підняв його, роздивився. Раптом він схопив його і написав на шматку дошки в сараї: «СПРАЦЮВАЛО!». Пишучи, він так натискав на нього, що на останній букві грифель зламався. Карун істерично засміявся в порожньому сараї; засміявся так гучно, що сполохав сплячих ластівок, які злетіли з високих крокв.

«Спрацювало! — вигукнув він і побіг назад до першого порталу. Він розмахував руками, затиснувши в кулаці зламаний олівець. — Спрацювало! Спрацювало! Ти чуєш мене, Карсоне, придурку? Спрацювало, і це зробив я!»





* * *


— Марку, слідкуй за тим, що говориш дітям, — дорікнула йому Мериліс.

Марк знизав плечима.

— Це те, що він приблизно мав би сказати.

— Ну, можна ж було вибірково підредагувати?

— Тату? — запитала Патті. — А цей олівець теж у музеї?

— А ведмідь какає у лісі? — запитав її Марк, а потім поплескав себе долонями по губах. Діти шалено зареготали — але, на радість Марка, з голосу Патті зникла та пронизлива нотка, і за мить, намагаючись зберігати серйозний вигляд, Мериліс теж захихотіла.





* * *


Далі він скористався ключами. Карун просто кинув їх у портал.

Він знову починав мислити розсудливо, і йому здавалось, що спочатку треба було з’ясувати, чи залишилися речі на другому кінці точно такими ж, як і були, чи вони якось змінилися під час подорожі.

Він побачив, як ключі пройшли крізь портал і зникли, і тієї ж миті він почув, як вони брязнули по ящику на протилежному кінці сараю. Він побіг туди — тепер уже тільки риссю — і по дорозі зупинився, щоб повернути свинцеву завісу на місце. Тепер він не потребував ні її, ні іонної гармати. Тим паче, що іонна гармата розбилась і не підлягала відновленню.

Він схопив ключі, підійшов до замка, який уряд змусив його повісити на двері, і спробував єльський ключ. Той спрацював ідеально. Він спробував ключ від будинку. Він також підійшов. Як і ключі, що відмикали його картотеки, і той, яким він запускав свій пікап «Брат».

Карун поклав ключі в кишеню і зняв годинника. Це був кварцовий годинник «Сейко ЛЦ» із вбудованим калькулятором під цифровим циферблатом — двадцятьма чотирма крихітними кнопками, які дозволяли йому робити все: від додавання до віднімання і видобування квадратних коренів. Делікатний механізм і, що не менш важливо, хронометр. Карун поклав його перед першим порталом і проштовхнув олівцем.

Він підбіг до другого порталу й схопив його. Коли він просунув його, годинник показував 11:31:07. Тепер він показував 11:31:49. Дуже добре. Все точно, тільки йому треба було мати помічника, щоб раз і назавжди зафіксувати той факт, що на перехід час не витрачається. Хоча байдуже, бо незабаром уряд засипле його асистентами.

Він спробував порахувати на калькуляторі. Два і два все ще давало чотири, вісім, поділене на чотири, все ще дорівнювало двом, квадратний корінь з одинадцяти все ще дорівнював 3,3166247... і так далі.

Тоді він вирішив, що настав час мишей.





* * *


— А що сталося з мишами, тату? — запитав Ріккі.

Марк ненадовго завагався. Тут треба було бути обережним, щоб до істерики не налякати дітей (не кажучи вже про дружину) за кілька хвилин до їхнього першого джонтування. Головне — переконати їх, що все гаразд, що головна проблема вирішена.

— Як я вже казав, тут у нього виникла невелика проблема...

«Так. Жах, божевілля і смерть. Як вам така невеличка проблемка, діти?»





* * *


Карун поставив коробку з написом «Я ІЗ ЗООМАГАЗИНУ „СТЕКПОЛЗ“» на полицю і подивився на годинник. Чорти б його вхопили, якщо він не поклав той годинник догори дригом. Перевернувши його, він побачив, що була за чверть друга. У нього залишилася лише година з чвертю комп’ютерного часу. «Як летить час, коли ти розважаєшся», — подумав він і дико захихотів.

Він відкрив коробку, простягнув руку й витягнув за хвіст білу мишку, що пискотіла. Поклав її перед першим порталом і сказав: «Біжи, мишко».

Миша шурхнула по боковій стінці ящика з-під помаранчів, на якому стояв портал, і кинулась навтьоки.

Лаючись на всі заставки, Карун погнався за нею і встиг накрити її однією рукою, але вона прошмигнула крізь щілину між двома дошками й зникла.

— ОТ ЧОРТ! — закричав Карун і побіг назад до коробки з мишами. Він устиг якраз вчасно, щоб загнати двох потенційних втікачок назад у ящик. Він дістав другу мишу, тримаючи її за тільце (за фахом він був фізиком і не вмів поводитися з білими мишами), і швидко накрив коробку кришкою.

З цією мишею він не церемонився, а просто кинув її в портал. Вона вчепилася в його долоню, але це їй не допомогло; дриґаючи лапками, вона пролетіла крізь перший портал. Карун почув, як вона одразу ж приземлилась на ящики в другому кінці сараю.

Цього разу він помчав щосили, пам’ятаючи, як легко втекла від нього перша миша. Але біг він даремно. Біла миша просто сиділа на ящику, очі в неї були тьмяні, а боки слабко здіймалися. Карун сповільнив крок і обережно наблизився до неї. Він не звик працювати з мишами, але тут не треба було мати великого досвіду, щоб побачити, що тут щось геть не так.

— Миша почувалася не дуже добре після того, як пройшла крізь портал, — сказав Марк Оутс дітям із широкою усмішкою, силуваність якої помітила лише його дружина. Карун доторкнувся до миші. Якби не боки миші, що здіймалися, можна було б подумати, що то було опудало, напхане соломою чи тирсою. Миша не зреагувала на Каруна, вона дивилась прямо перед собою. Він вкинув у портал жваву й вертку тваринку, а тепер перед ним лежало мляве й ледь живе створіння, що здавалося живою восковою подобою миші.

Потім Карун клацнув пальцями перед маленькими рожевими очима мишки.

Вона моргнула... впала на бік і померла.





* * *


— Тоді Карун вирішив спробувати іншу мишу, — сказав Марк.

— А що сталося з першою мишею? — запитав Ріккі. Марк знову широко всміхнувся.

— Її з почестями відправили на пенсію, — сказав він.





* * *


Карун знайшов паперовий пакет і поклав туди мишу. Увечері він віднесе її до ветеринара Москоні. Москоні зможе препарувати мишу й сказати йому, чи відбулися якісь зміни в її внутрішніх органах. Уряд не схвалить залучення приватної особи до проекту, якому було надано потрійний гриф секретності. Якщо там дізнаються, то буде йому гаплик.

Карун вирішив, що Великий Білий Батько у Вашингтоні повинен дізнатися про це якомога пізніше. За всю ту мізерну допомогу, яку надавав йому Великий Білий Батько, він може й почекати. Нічого, потерпить.

Потім він згадав, що Москоні живе далеко, на іншому боці Нью-Палца, і що в його автомобілі «Брат» не вистачить бензину, щоби проїхати навіть пів міста... не кажучи вже про зворотний шлях.

Але була вже 14:03 — у нього залишилося менше години комп’ютерного часу. Про те препарування він потурбується пізніше.

Карун змайстрував імпровізований жолоб, що вів до входу в перший портал (насправді це була перша джонт-гірка, сказав Марк дітям, і Патті ідея гірки для мишей здалася надзвичайно кумедною), і спустив туди свіжу білу мишу. Він затулив кінець великою книгою, і через кілька хвилин безцільного тупотіння та нюшкотіння миша пройшла крізь портал і зникла.

Карун побіг через сарай.

Миша була мертва.

Не було ні крові, ні набряків, які би вказували на те, що радикальна зміна тиску пошкодила внутрішні органи. Карун подумав про кисневе голодування... Потім нетерпляче похитав головою. Білій миші знадобилися лише наносекунди, щоби пройти крізь портал; його власний годинник підтвердив, що час на перехід не витрачається, а якщо й витрачається, то дуже мало.

Друга біла миша приєдналася до першої в паперовому мішку. Карун витягнув третю (четверту, якщо рахувати ту щасливу мишу, яка втекла через щілину), вперше замислившись, що закінчиться раніше — його комп’ютерний час чи запас мишей.

Міцно обхопивши пальцями її тіло, він проштовхнув її в портал хвостом уперед. Він побачив, як у другому порталі в протилежному кінці сараю з’явилися задні лапки... самі тільки лапки. Маленькі лапки без тіла несамовито шкребли по грубій деревині ящика.

Карун витяг мишу назад. Кататонії не було; вона вкусила його за перетинку між великим і вказівним пальцями так сильно, що з’явилася кров. Карун поспішно кинув мишу назад у коробку «Я ІЗ ЗООМАГАЗИНУ „СТЕКПОЛЗ“» і дістав маленьку пляшечку перекису водню з лабораторної аптечки, щоби продезінфікувати місце укусу.

Заклеївши місце укусу пластиром, він потім трохи покопирсався навколо, поки не знайшов пару міцних робочих рукавичок. Він відчував, як час спливає, спливає, спливає. Була вже 14:11.

Він дістав наступну мишу і проштовхнув її хвостом уперед повністю.

Він поспішив до другого порталу. Ця миша прожила майже дві хвилини; вона навіть хотіла втекти: похитуючись, вона зробила кілька кроків по ящику з-під помаранчів «Помона», впала на бік, а тоді ледь-ледь зіп’ялась на лапи і завмерла. Карун клацнув пальцями біля її голови, і вона, накульгуючи, пройшла ще, мабуть, чотири кроки, а потім знову впала на бік. Здіймання її боків сповільнювалося... сповільнювалося... зупинилося. Вона була мертва.

Карун похолов.

Він повернувся до першого порталу, взяв ще одну мишу і проштовхнув її до половини головою вперед. Відтак побачив, як вона з’явилась у протилежному порталі, спершу голова... потім шия і груди. Карун обережно послабив хват на тілі миші, готовий схопити її, якщо вона засіпається. Але вона не ворушилась, так і стояла — половина на одному боці сараю, половина — на другому.

Карун побіг до другого порталу.

Миша була жива, але її рожеві очі були осклілі й тьмяні, вуса не ворушились. Оббігши навколо порталу, Карун побачив дивовижне видовище: як він бачив олівець у поперечному розрізі, так тепер маячила перед очима мишу. Він бачив, як хребці її крихітного хребта різко закінчуються круглими білими колами; бачив, як кров рухається по судинах, бачив, як м’яко ворушаться тканини, як щось переміщається в її крихітному стравоході. Принаймні, подумав він (і пізніше написав про це у своїй статті в «Популярній механіці»), це могло б стати чудовим діагностичним інструментом.

Потім він помітив, що рух тканин припинився. Миша померла.

Карун витягнув мишу за мордочку, відчуття було неприємне, і вкинув її в паперовий пакет до інших мишей. Досить уже цих білих мишей, вирішив він. Миші вмирають. Вони помирають, якщо пропустити їх цілком, і якщо пропустити їх наполовину, тільки головою вперед. А якщо пропустити їх наполовину задом уперед, то вони потім бігають, наче нічого й не було.

Що там за таємниця?

Сенсорний вхід, подумав він майже навмання. Коли вони проходять крізь портал, вони щось бачать, щось чують, до чогось торкаються, Боже, можливо, навіть відчувають запах — і це буквально вбиває їх. Що ж це таке?

Цього він не знав, але мав намір з’ясувати.

У Каруна було ще майже сорок хвилин, перш ніж КОМЛІНК від’єднає його від бази даних. Він відкрутив термометр зі стіни біля кухонних дверей, повернувся з ним до сараю і вставив у портал. Термометр показував 83 градуси за Фаренгейтом; із порталу він вийшов, показуючи ті ж самі 83 градуси за Фаренгейтом. Порившись у порожній кімнаті, де він зберігав кілька іграшок, щоб принагідно бавити онуків, знайшов пакунок із повітряними кульками. Він надув одну з них, зав’язав її і кинув у портал. Вона вийшла цілою і неушкодженою — як відповідь на його запитання про раптову зміну тиску, спричинену тим, що він уже вважав процесом джонтингу.

За п’ять хвилин до «відьомської години» він забіг додому, схопив акваріум із золотими рибками (всередині якого Персі й Патрік махали хвостами й стривожено метушилися) і побіг із ним назад. Він проштовхнув акваріум через перший портал і поквапився до другого, де на ящику вже стояв акваріум із золотими рибками. Патрік плавав догори черевом, а Персі причмелено бовтався біля дна акваріума. За мить він теж сплив догори черевом.

Карун вже хотів забрати акваріум із золотими рибками, коли Персі слабко махнув хвостом і знову мляво поплив. Поступово він упорався з наслідками переходу, і коли о дев’ятій вечора Карун повернувся з ветеринарної клініки Москоні, Персі був таким же бадьорим, як і завжди.

Але Патрік був мертвий.

Карун дав Персі подвійну порцію риб’ячого корму, а Патріка поховав як героя в садку.

Коли комп’ютер вимкнув його до наступного робочого дня, Карун вирішив поїхати до Москоні. О чверть на п’яту він стояв на узбіччі 26-го шосе, одягнений у джинси та яскравий картатий спортивний піджак, «голосуючи» однією рукою, а в другій тримаючи паперовий пакет.

Нарешті хлопець за кермом «Шевроле», не набагато більшого за банку сардин, зупинився, і Карун сів у машину.

— Що в тебе в пакеті, друже?

— Купа дохлих мишей, — відповів Карун.

Зрештою зупинилася ще одна машина.

Коли фермер за кермом запитав про пакет, Карун відповів, що це кілька бутербродів.

Москоні препарував одну з мишей на місці, а решту погодився препарувати пізніше і зателефонувати Каруну щодо результатів. Перший результат був не надто обнадійливий: наскільки Москоні зрозумів, миша, яку він розтинав, була абсолютно здоровою, за винятком того, що вона була мертвою.

Отакої!





* * *


— Віктор Карун був ексцентриком, але не дурнем, — сказав Марк. Джонт-персонал вже наближався, і він подумав, що треба поспішати... інакше йому доведеться закінчувати цю історію в залі пробудження у Вайтгед-Сіті. — Повертаючись додому тієї ночі — а більшу частину шляху йому довелося йти пішки, як свідчить історія, — він зрозумів, що, можливо, одним махом вирішив третину енергетичної кризи. Всі товари, які до того дня доводилося перевозити потягами, вантажівками, човнами та літаками, можна було би джонтувати. Ви можете написати листа своєму другові в Лондон, Рим чи Сенегал, і він отримає його вже наступного дня — без спалення жодної унції нафти. Ми сприймаємо це як належне, але для Каруна, повірте, це мало велике значення. І для всіх інших також.

— Але що сталося з мишами, тату? — запитав Рік.

— Це те, про що Карун постійно запитував себе, — сказав Марк, — бо він також зрозумів, що якби люди могли використовувати джонт, це подолало би майже всю енергетичну кризу. І допомогло б нам підкорити космос. У своїй статті в «Популярній механіці» він писав, що навіть зірки нарешті можуть стати нашими. При цьому він вдався до метафори: мовляв, джонтування — це те саме, що перетнути неглибокий струмок, не намочуючи при цьому взуття. Ви просто берете великий камінь і кидаєте його в потік, потім берете ще один камінь і, ставши на перший камінь, кидаєте його в потік, повертаєтесь назад і берете третій камінь, потім повертаєтесь до другого каменя і кидаєте третій камінь в потік, і продовжуєте так, поки не зробите доріжку, де кожен камінь слугуватиме своєрідною сходинкою через весь потік... або, як у цьому випадку, через Сонячну систему, або, можливо, навіть через Галактику.

— Я цього зовсім не розумію, — сказала Патті.

— Це тому, що у тебе замість мізків індиче лайно, — самовдоволено сказав Ріккі.

— Неправда! Тату, Ріккі сказав...

— Діти, припиніть, — лагідно промовила Мериліс.

— Карун майже передбачив те, що сталося, — сказав Марк. — Ракетні кораблі-дрони запрограмовані на посадку спочатку на Місяць, потім на Марс, потім на Венеру й зовнішні супутники Юпітера... ці дрони насправді запрограмовані тільки на одну річ після приземлення...

— Створити джонт-станцію для астронавтів, — сказав Ріккі.

Марк кивнув.

— І тепер по всій Сонячній системі є наукові аванпости, і, можливо, колись, коли нас уже не буде, для людей навіть знайдеться інша планета. Джонт-кораблі прямують до чотирьох різних зоряних систем з власними сонячними системами... але мине ще багато-багато часу, перш ніж вони туди дістануться.

— Я хочу знати, що сталося з мишками, — нетерпляче сказала Патті.

— Ну, врешті уряд перехопив ініціативу, — сказав Марк. — Карун приховував своє відкриття скільки міг, але вони таки щось пронюхали й наклали на все те свою лапу. Карун був номінальним керівником джонт-проєкту, поки й не помер десять років потому, але він більше ніколи не керував ним по-справжньому.

— Боже, от бідолаха! — сказав Рік.

— Але він став героєм, — сказала Патриція. — Про нього написано в у сіх підручниках історії, як про президента Лінкольна і президента Гарта.

«Я впевнений, що це велика втіха для нього... де б він не був», — подумав Марк, а потім продовжив, ретельно уникаючи неприємних моментів.





* * *


Уряд, який був притиснутий до стінки ескалацією енергетичної кризи, рішуче взявся до справи. Вони хотіли перевести джонт на платну основу, і то якомога швидше. Перед загрозою економічного хаосу і все більш вірогідною картиною анархії і масового голоду в 1990-х роках, лише відчайдушні благання змусили їх відкласти оголошення про джонт до завершення вичерпного спектрографічного аналізу неживих предметів, підданих джонтуванню. Коли аналіз був завершений — і не виявив жодних змін у складі джонтованих артефактів — про існування джонта було помпезно оголошено на весь світ. Проявивши кмітливість (зрештою, необхідність є матір’ю винахідливості), уряд США призначив рекламну агенцію «Янґ енд Рабікем» відповідальною за піар-кампанію.

Саме тоді почалося творення міфів про Віктора Каруна, літнього, доволі своєрідного чоловіка, який добре якщо двічі на тиждень приймав душ і перевдягався лише тоді, коли раптом згадував про це. Агенція «Янґ енд Рабікем» та агенції-послідовники перетворили Каруна на такий собі «коктейль» із Томаса Едісона, Ілая Вітні, Пекоса Вілла й Флеша Ґордона. Чорний гумор ситуації полягав у тому (про що Марк Оутс не розповів своїй родині), що Віктор Карун на той час був уже мертвим або божевільним. Недарма кажуть, що мистецтво імітує життя, і Карун, мабуть же, читав роман Роберта Гайнлайна про двійників, які підміняють собою публічних осіб.

Віктор Карун був проблемою, надокучливою проблемою, яка нікуди не поділася.

Він був горластим любителем розводити тяганину, пережитком «екологічних шістдесятих» — часу, коли ще було достатньо енергії, щоб дозволити собі розкіш безкінечно воловодитись із чимось. А вже були «бридкі вісімдесяті», коли вугільні хмари забруднювали небо, а довга ділянка каліфорнійського узбережжя, як очікувалося, ось-ось мала стати непридатною для життя протягом, можливо, шістдесяти років через підвищення радіації.

Віктор Карун залишався проблемою приблизно до 1991 року, а потім він став штампом, усміхненим, тихим дідусем, постаттю, що вітально махає рукою з подіумів у кінохроніці. У 1993 році, за три роки до своєї офіційної смерті, він їхав у головному автомобілі на Параді троянд.

Загадково. І трохи зловісно.

Оголошення 19 жовтня 1988 року про відкриття джонта — робочої телепортації — викликало всесвітній ажіотаж та економічні потрясіння. На світових грошових ринках курс старого американського долара несподівано злетів до небес. Люди, які купували золото по вісімсот шість доларів за унцію, раптом виявили, що фунт золота принесе трохи менше, ніж дванадцять сотень доларів. За рік, що минув між оголошенням про джонт і появою перших функціональних джонт-станцій в Нью-Йорку і Лос-Анджелесі, фондовий ринок піднявся трохи більше, ніж на тисячу пунктів. Ціна на нафту впала до сімдесяти центів за барель, але до 1994 року, коли джонт-станції з’явилися в сімдесяти великих містах США, ОПЕК припинила своє існування, і ціна на нафту почала стрімко падати.

До 1998 року, коли джонт-станції з’явилися в більшості міст вільного світу, а товари регулярно курсували між Токіо і Парижем, Парижем і Лондоном, Лондоном і Нью-Йорком, Нью-Йорком і Берліном, нафта подешевшала до чотирнадцяти доларів за барель. До 2006 року, коли люди нарешті почали регулярно користуватися джонтом, фондовий ринок піднявся на п’ять тисяч пунктів вище рівня 1987 року, нафта продавалася по шість доларів за барель, а нафтові компанії почали змінювати свої назви. «Тексако» стала «Тексако Ойл/Вотер», а «Мобіл» — «Мобіл Гідро-2-Окс».

До 2045 року розвідка водних ресурсів стала найзначнішою справою, а нафта перетворилась на те, чим вона була у 1906 році — на іграшку.





* * *


— А як же миші, тату? — нетерпляче запитала Патті. — Що сталося з мишками?

Марк вирішив, що тепер все буде гаразд, і звернув увагу дітей на джонт-персонал, який уже роздавав газ лише через три ряди від них. Ріккі тільки кивнув, але Патті занепокоїлась, коли жінка з модно поголеною і пофарбованою головою вдихнула з гумової маски й знепритомніла.

— Не можна джонтуватися, якщо не спиш, так, тату? — запитав Ріккі.

Марк кивнув і заспокійливо всміхнувся Патриції.

— Карун це зрозумів ще до того, як у це втрутився уряд, — сказав він.

— Як уряд втрутився в це, Марку? — запитала Мериліс.

Марк усміхнувся.

— Комп’ютерний час, — сказав він. — База даних. Це була єдина річ, яку Карун не міг випросити, позичити або вкрасти. Комп’ютер обробляв фактичну передачу частинок — мільярди шматочків інформації. Комп’ютер і досі стежить за тим, щоб після джонтування ваша голова не опинилась десь у шлунку.

Мериліс здригнулась.

— Не бійся, — сказав він. — Такого ще ніколи не траплялося, Марі. Ніколи.

— Все колись буває вперше, — пробурмотіла вона.

Марк подивився на Ріккі.

— Як він дізнався? — запитав він сина. — Звідки Карун знав, що треба спати, Ріку?

— Коли він засовував мишей задом наперед, — повільно промовив Рік, — з ними все було гаразд. Принаймні до тих пір, поки він не засовував їх цілком. Вони... ну, помирали... тільки тоді, коли він засовував їх головами вперед. Правильно?

— Правильно, — сказав Марк. Джонт-персонал наближався, котячи свій безшумний візок забуття. Він не встигне закінчити історію, але, можливо, це й на краще. — Звичайно, не знадобилося багато експериментів, щоб з’ясувати, що відбувається. Джонт убив весь бізнес вантажоперевезень, діти, але принаймні він зняв тиск з експериментаторів...

Так. Розводити тяганину стало розкішшю, а випробування тривали вже понад двадцять років, хоча перші досліди Каруна на мишах під дією наркотиків переконали його, що непритомні тварини не піддаються тому, що згодом стало відомим як «органічний ефект» або, простіше кажучи, «джонт-ефект».

Вони з Москоні приспали кількох мишей, відправили їх через перший портал, забрали з другого порталу і з нетерпінням чекали, коли їхні піддослідні прокинуться... або помруть. Вони прокинулись, і за короткий період відновлення після прийому снодійного знову почали жити своїм мишачим життям — їсти, розмножуватися, гратися й паскудити — без жодних негативних наслідків для здоров’я. Ці миші стали першими з кількох поколінь, яких вивчали з великим інтересом. У них не було ніяких довготривалих наслідків, вони не вмирали раніше, ніж звичайно, їхні дитинчата народжувалися нормальними (не було жодного з двома головами чи зеленим хутром), і ці дитинчата не виявляли жодних довготривалих наслідків.

— Коли вони почали працювати з людьми, тату? — запитав Рік, хоча він напевно вивчав це в школі. — Розкажи про це!

— Я хочу знати, що сталося з мишками! — повторила Патті.

Хоча джонт-службовці вже дійшли до початку їхнього проходу (а Оутси сиділи в самому його кінці), Марк зупинився на мить, щоб подумати. Його дочка, яка знала менше за брата, прислухалася до свого серця і поставила правильне запитання. Тому він вирішив відповісти спочатку на запитання сина.





* * *


Першими людьми, які випробували джонт на собі, були не астронавти і не пілоти-випробувачі; це були добровольці, вибрані серед засуджених, яких навіть не перевіряли на психологічну стійкість. Насправді науковці, які тепер керували проектом (Карун не належав до них; він став тим, кого прийнято називати номінальним керівником), вважали, що чим дивакуватішими вони будуть, тим краще; якщо психічно хворий може пройти через цей процес і вийти з нього нормальним, чи принаймні не гіршим, ніж був, то цей процес, ймовірно, буде безпечним для керівників, політиків і фотомоделей усього світу.

Пів дюжини цих добровольців привезли в Провінс, штат Вермонт (місце, яке відтоді стало таким же відомим, як колись Кітті-Гоук[23] у Північній Кароліні), приспали газом і по черзі джонтували через портали, розташовані на відстані рівно двох миль один від одного.

Марк розповів про це своїм дітям, бо всі шестеро добровольців, слава Богу, повернулися живими й здоровими. Він не розповів їм про так званого сьомого добровольця. Ця людина, яка могла бути як реальною, так і вигаданою, чи (найімовірніше) поєднанням того й другого, навіть мала ім’я: Руді Фоджіа. Фоджіа був убивцею, засудженим до смертної кари в штаті Флорида за вбивство чотирьох старих в Сарасоті, які сиділи собі вдома й грали в бридж. Згідно з апокрифами, ЦРУ спільно з ФБР начебто зробили Фоджіа унікальну, одноразову, ультимативну пропозицію: джонтуватися, не засинаючи. Якщо все мине добре — отримаєш помилування, підписане губернатором Терґудом, і йди на всі чотири сторони. Можеш виступати за Єдиним Животворним Хрестом чи закатрупити ще кілька старих, що грають у бридж у своїх жовтих штанях і білих черевиках. Помреш або збожеволієш — значить, не пощастило. Що скажеш?

Фоджіа, який розумів, що Флорида — один зі штатів, де до смертної кари ставляться щонайсерйозніше, і коли ще й адвокат сказав йому, що він, найімовірніше, буде наступним, хто осідлає Стареньку Іскру[24], погодився.

Того Великого дня влітку 2007 року на експеримент прибуло стільки вчених, що ними можна було заповнити лаву присяжних (з чотирма чи п’ятьма запасними), але якщо історія з Фоджіа була правдивою — а Марк Оутс вважав, що так воно й було, — він сумнівався, що проговорився хтось із учених. Мабуть, це був один із охоронців, які летіли з Фоджіа з Рейфорда до Монпельє, а потім супроводжували його з Монпельє до Провінса в броньованій вантажівці.

— Якщо я після цього виживу, — начебто заявив Фоджіа, — я хочу пообідати печенею з курки, а вже потім звідси накиваю п’ятами. — Потім він увійшов у перший портал і одразу ж з’явився в другому.

Руді Фоджіа вижив, але йому було не до курячої печені. За час, необхідний для джонтування через дві милі (за комп’ютерними підрахунками — 0,000000000067 секунди), волосся Фоджіа стало сніжно-білим. Його обличчя фізично не змінилося — воно не змарніло, не вкрилося зморшками, не постаріло, але справляло враження величезного, майже неймовірного віку.

Фоджіа вийшов із порталу, ледве човгаючи ногами й вирячивши очі, рот у нього сіпався, руки були сліпо витягнуті вперед. Потім він пустив слину. Вчені, що зібралися навколо, відсахнулись, і Марк дуже сумнівався, що хтось із них заговорив; вони чудово знали про щурів, і про морських свинок, і про хом’яків; власне, про будь-яку тварину, яка має більше мізків, ніж звичайний плоский черв’як. Вони, мабуть, почувалися приблизно так само, як ті німецькі вчені, які намагалися запліднити єврейських жінок спермою німецьких вівчарок.

— Що сталося? — вигукнув один із учених (за переказами, саме вигукнув). Це було єдине запитання, на яке Фоджіа встиг відповісти.

— Там вічність, — сказав він і впав без духу. Пізніше лікарі діагностували обширний інфаркт.

Вчені, що зібралися там, залишилися з його тілом (про яке акуратно подбали ЦРУ і ФБР) і з цією дивною і жахливою передсмертною заявою: «Там вічність».





* * *


— Татку, я хочу знати, що сталося з мишками, — не вгавала Патті. У неї виникла можливість ще раз запитати про це тільки тому, що чоловік у дорогому костюмі й начищених до блиску черевиках «Етерна Шайн» раптом почав сперечатися з джонт-службовцями. Схоже, він не хотів, щоб його присипляли газом, і щось голосно й сердито вимагав. Джонт-персонал старався, як міг — чоловікові усміхалися, вмовляли, переконували, однак це сповільнювало їхню роботу.

Марк зітхнув. Він сам почав цю розмову — лише для того, щоб відволікти дітей від приготувань перед джонтуванням, це правда, але якщо вже він її почав, то мусить і закінчити, і закінчити якомога правдивіше, не налякавши й не засмутивши їх.

Звісно, він не розповідатиме їм, наприклад, про книгу К. К. Саммерса «Політика джонту», яка містила розділ під назвою «Джонт під покровом таємниці» — огляд найправдоподібніших чуток про джонт.

Там згадувалась історія про Руді Фоджіа, убивцю гравців у бридж, та нез’їдену курячу печеню. Там були також історії ще тридцяти (а може, більше... чи менше... хтозна) добровольців, цапів-відбувайлів чи божевільних, які за останні триста років джонтувалися, не засинаючи.

Більшість із них прибули на другий кінець мертвими. Решта — безнадійно божевільними.

У деяких випадках, здавалося, що сам акт повернення шокував їх до смерті.

Розділ Саммерса, присвячений чуткам та видумкам про джонт, містив ще й інші тривожні відомості: джонт, вочевидь, кілька разів використовувався як знаряддя вбивства. У найвідомішому (і єдиному задокументованому) випадку, що стався всього тридцять років тому, дослідник джонту на ім’я Лестер Майклсон зв’язав свою дружину липкою плівкою і, незважаючи на її несамовите верещання, штовхнув у джонт-портал в Сілвер-Сіті, штат Невада. Але перед цим Майклсон натиснув кнопку «Нуль» на своїй панелі керування, стерши координати сотень тисяч можливих порталів, через які місіс Майклсон могла матеріалізуватися: від сусіднього Ріно до експериментальної станції на Іо, одному з супутників Юпітера. Таким чином місіс Майклсон навічно опинилась десь там, у небутті. Після того, як Майклсона визнали осудним і здатним постати перед судом за скоєне (у вузьких рамках закону, можливо, він і був осудним, але в будь-якому практичному сенсі Лестер Майклсон був таким же божевільним, як і Капелюшник із «Аліси в Країні чудес»), його адвокат навів новий аргумент: його клієнта не можна судити за вбивство, оскільки ніхто не може переконливо довести, що місіс Майклсон померла.

Перед очима поставав жахливий привид жінки, безтілесної, але якимось чином все ще притомної, яка була приречена вічно кричати в чистилищі. Майклсона все ж таки засудили і стратили.

Крім того, Саммерс припустив, що джонтування використовували різні диктатори, щоб позбутися політичних дисидентів і супротивників; дехто вважав, що мафія мала власні нелегальні джонт-станції, під’єднані до центрального джонт-комп’ютера через свої зв’язки в ЦРУ Висловлювалися припущення, що мафія використовувала здатність джонта до «обнуления», щоби позбутися тіл, які, на відміну від нещасної місіс Майклсон, вже були мертвими. У цьому світлі джонт міг стати останньою машиною Джиммі Гоффа[25], значно кращою за місцевий гравійний кар’єр чи шахту.

Усе це призвело до висновків і теорій Саммерса про джонтування; а це, звісно ж, повернуло його до наполегливих запитань Патті про мишей.

— Ну, — повільно промовив Марк, коли дружина очима показала йому, щоб він був обережним, — навіть зараз ніхто точно не знає, Патті. Але всі експерименти з тваринами, зокрема з мишами, призвели до висновку, що хоча джонтування відбувається майже миттєво фізично, воно займає дуже, дуже багато часу ментально.

— Я не розумію, — похмуро сказала Патті. — Я так і знала, що не зрозумію.

Але Ріккі задумливо дивився на батька.

— Вони продовжували думати, — сказав він. — Піддослідні тварини. Як і ми, якби нас не присипляли.

— Так, — сказав Марк. — Саме так ми вважаємо зараз.

В очах Ріккі щось спалахнуло. Переляк? Хвилювання?

— Це ж не просто телепортація, так, тату? Це якесь викривлення часу.

«Там вічність», — подумав Марк.

— У певному сенсі, — сказав він. — Але це фраза з коміксів — вона звучить добре, але насправді нічого не означає, Ріку. Схоже, все обертається навколо ідеї свідомості, і того факту, що свідомість не розпадається на частинки — вона залишається цілісною і постійною. Вона також зберігає якесь відчуття часу — можливо, спотворене. Але ми не знаємо, як свідомість вимірює час, і навіть чи має це поняття якесь значення для свідомості. Ми навіть не можемо уявити, що таке свідомість.

Марк замовк, стурбований несподівано гострим і допитливим поглядом сина. «Він розуміє, але не розуміє, — подумав Марк. — Твій розум може бути твоїм найкращим другом, він може розважати тебе навіть тоді, коли тобі нічого читати, нічого робити. Але він може обернутися проти тебе, якщо занадто довго залишатиметься без втручання. Він може обернутися проти тебе, а це означає, що він обернеться проти себе, здичавіє, можливо, з’їсть себе в немислимому акті авто-канібалізму. Скільки там часу в перерахунку на роки? 0,000000000067 секунд для тіла, але скільки для нерозчленованої свідомості? Сто років? Тисяча? Мільйон? Мільярд? Скільки часу наодинці зі своїми думками в безмежному порожньому полі? А потім, коли минає мільярд вічностей, різке повернення світла, форми й тіла. Хто б не збожеволів від такого?»

— Ріккі... — почав він, але тут підійшли джонт-службовці зі своїм візком.

— Ви готові? — запитав один із них.

Марк кивнув.

— Татку, мені страшно, — сказала Патті тоненьким голосом. — Це буде боляче?

— Ні, люба, звичайно, не буде боляче, — спокійно сказав Марк, але серце в нього билося трохи швидше — так було завжди, хоча це вже, мабуть, його двадцять п’ятий джонт. — Я зроблю це перший, і ти побачиш, як це легко.

Джонт-службовець запитально подивився на нього. Марк кивнув і силувано всміхнувся. Маска опустилась. Марк узяв її руками й глибоко вдихнув темряву.





* * *


Перше, що він побачив, було чорне марсіанське небо, яке проглядало крізь верхівку купола, що оточував Вайтгед-Сіті. Тут була ніч, і зорі сяяли таким вогненним блиском, про який на Землі й не мріяли.

Друге, що він усвідомив, це якийсь переполох у залі відновлення — спершу бурмотіння, потім крики, а далі пронизливий вереск. «О Боже, це Мериліс!» — подумав він і піднявся з кушетки, борючись з хвилями запаморочення.

Знову почувся крик, і він побачив джонт-персонал, що поспішав до їхніх кушеток, їхні яскраво-червоні джемпери, що сягали колін, розвівалися від бігу. Мериліс, хитаючись, попрямувала до нього, показуючи кудись. Вона знову закричала, а потім впала на підлогу, зачепивши рукою порожню джонт-кушетку, яка повільно покотилася по проходу.

Але Марк уже зрозумів, куди вона показувала. Він побачив. В очах Ріккі був не страх, а збудження. Він мав би здогадатися, бо добре знав Ріккі — Ріккі, який упав з найвищої гілки дерева на їхньому подвір’ї в Шенектаді, коли йому було лише сім років, і зламав руку (і йому пощастило, що він більше нічого не зламав); Ріккі, який мчав на своєму слайдборді швидше і далі, ніж будь-хто інший із сусідських дітей; Ріккі, який першим зважувався на будь-яку авантюру.

Ріккі, який не знав страху.

До цього моменту.

На сусідній із Ріккі кушетці лежала його сестра, і, на щастя, ще й досі спала. Те, що було його сином, підстрибувало й корчилось на джонт-кушетці, дванадцятирічний хлопчик з білосніжною копицею волосся і неймовірно древніми очима, рогівка яких набула хворобливо-жовтого кольору. Це була істота, старша за час, що маскувалася під хлопчика; і все ж вона підстрибувала і корчилася з якоюсь жахливою, непристойною радістю, і, почувши її задиханий, божевільний регіт, нажахані джонт-службовці відсахнулися назад. Деякі з них кинулися навтьоки, хоч і були навчені справлятися з такими немислимими ситуаціями.

Ноги стариганя-дитини смикались і тремтіли. Пазуристі руки били, крутилися і танцювали в повітрі; раптом вони опустилися, й істота, що була його сином, почала дряпати своє обличчя кігтями.

— Довше, ніж ти думаєш, тату! — гиготіло воно. — Довше, ніж ти думаєш! Я затримав дихання, коли вони дали мені газ! Хотів побачити! І я побачив! Я бачив! Довше, ніж ти думаєш!

Гогочучи і верещачи, істота на джонт-кушетці несподівано видряпала собі очі кігтями. Полилась кров. Зал відновлення перетворивася на перепуджений курятник.

— Довше, ніж ти думаєш, тату! Я бачив! Я бачив! Довгий джонт! Довше, ніж ти думаєш!

Воно говорило ще щось, аж поки джонт-службовці отямились і нарешті змогли забрати його геть, швидко викотивши кушетку, поки воно кричало й видирало собі очі, які бачили немислиме протягом вічності; воно говорило ще щось, а потім почало кричати, але Марк Оутс не чув цього, тому що на той час він уже сам кричав.





Весільний концерт




У 1927 році ми грали джаз в одному «тихому» барі[26] на півдні округу Морґан, штат Іллінойс, у містечку за сімдесят миль від Чикаго. Це був справжній закутень, жодного великого міста на двадцять миль навколо. Але там було вдосталь фермерів, яким після спекотного дня в полі хотілося чогось міцнішого за «Моксі», і повно дівуль, таких собі фанаток джазу, які витанцьовували зі своїми дружками — перебраними ковбоями. Траплялися й одружені чоловіки (таких було видно за милю; у них на лобі це було написано), вони наїжджали здалеку, щоб не нарватися на знайомих, і тут уже відводили душу, гарцюючи зі своїми не зовсім законними ціпоньками.

Це було тоді, коли джаз був джазом, а не оглушливою какофонією. Нас було п’ятеро — ударні, корнет, тромбон, фортепіано, труба, — і грали ми досить пристойно. Це було за три роки до того, як ми записали свою першу платівку, і за чотири роки до звукового кіно.

Ми грали «Бамбукову затоку», коли увійшов той здоровило в білому костюмі, цмулячи люльку, на якій було більше закруток, ніж на валторні. На той час уся наша група була вже добре під градусом, але в натовпі всі були п’яні в дим і відривалися на повну. У них був миролюбний настрій; за всю ніч не було жодної бійки. З мене й моїх хлопців уже сім потів зійшло, а Томмі Інґлендер, хлопець, який керував закладом, знай підносив нам житнє віскі, гладеньке, як лакована дошка. Інґлендер був хорошим роботодавцем, і йому подобалось, як ми граємо. Звісно, я його дуже поважав.

Чолов’яга в білому костюмі сів за барну стійку, і я забув про нього. Ми закінчили частину виступу «Блюзом тітоньки Гагар», мелодією, яка в ті часи добре заходила в глушині, і зірвали непогані оплески.

Менні широко усміхався, відклавши трубу, і я поплескав його по спині, коли ми залишали естраду. Я запримітив самотню дівчину в зеленій вечірній сукні, яка весь вечір пасла мене очима. Вона була рудоволоса, а я завжди був небайдужий до таких. Наші погляди зустрілись, вона кивнула, і я, отримавши сигнал, почав пробиратися крізь натовп, щоб запропонувати їй випити.

Я був уже недалеко від цілі, аж тут чоловік у білому костюмі заступив мені дорогу. Зблизька він справляв враження такого собі крутого хлопця. Його волосся ззаду стовбурчилось, попри те, що на голову він вилив не менше флакона крему для волосся «Вайлдрут», судячи із запаху, а очі в нього були пласкі, з якимсь дивним блиском, як у деяких глибоководних риб.

— Треба поговорити. Давай вийдемо, — сказав він.

Руда відвернулась, закопиливши губки.

— Це може почекати, — сказав я. — Дай мені пройти.

— Мене звуть Сколлі. Майк Сколлі.

Мені було відоме це ім’я. Майк Сколлі був дрібним рекетиром із Шайтауна[27], який заробляв собі на хліб із маслом, привозячи випивку через Канаду. Міцне питво з тих країв, де чоловіки носять спідниці й грають на волинках, коли не розливають оковиту. Його фото кілька разів з’являлося в газетах. Востаннє це було, коли його намагався застрелити якийсь інший бандит.

— Тут тобі не Чикаго, хлопче, — сказав я.

— Я тут із друзями, — сказав він, — так що не сіпайся. Ходімо вийдемо.

Руда знов зиркнула на мене. Я показав на Сколлі й знизав плечима. Вона пирхнула й повернулась до мене спиною.

— Ну от, — сказав я. — Зірвалась рибка.

— В Чикаго таке добро — пенні за бушель, — сказав він.

— Мені не потрібен бушель.

— Виходь.

Я пішов за ним. Після прокуреного бару свіже повітря приємно холодило шкіру, солодко пахла свіжоскошена люцерна. Зірок на небі було рясно, вони привітно мерехтіли зверху. Мордоворотів теж вистачало, тільки привітними вони не були, і єдине, що мерехтіло — це вогники їхніх сигарет.

— У мене є робота для тебе, — сказав Сколлі.

— Он воно що.

— Плачу дві сотні. Можеш поділитися з хлопцями або забрати сотню собі.

— Що треба робити?

— Грати, що ж іще? Моя сестричка виходить заміж. Я хочу, щоб ви зіграли на весіллі. Вона любить диксиленд. Двоє моїх хлопців кажуть, що ви добре граєте диксиленд.

Я вже казав, що на Інґлендера було приємно працювати. Він платив нам вісімдесят баксів на тиждень. Цей хлопець пропонував удвічі більше за один виступ.

— З п’ятої до восьмої, наступної п’ятниці, — сказав Сколлі. — В залі «Сини Еріна» на Ґровер-стріт.

— Надто щедро, — сказав я. — Чому?

— Є дві причини, — сказав Сколлі.

Він попахкав люлькою. Вона зовсім не пасувала до цієї бандитської фізіономії. Більш доречною мала би бути приліплена до губи «Лакі Страйк Ґрін» або, може, «Світ Капорал». Улюблені сигарети гопоти. З люлькою він не був схожий на гопника. З люлькою він здавався сумним і кумедним.

— Дві причини, — повторив він. — Може, ти чув, що Грек спробував мене прикінчити.

— Я бачив твоє фото в газеті, — сказав я. — Ти той хлопець, який намагався виповзти на тротуар.

— Який розумник, — гарикнув він, але якось мляво. — Я наступаю йому на п’яти. Грек старіє. Мілко плаває. Пора йому додому, цмулити оливкову олію і дивитися на Тихий океан.

— Там начебто Егейське море, — вставив я.

— Мені начхати, хай навіть озеро Гурон, — відповів він. — Справа в тому, що він не хоче бути старим. Він все ще хоче дістати мене. Не розуміє, за ким майбутнє.

— Тобто за тобою.

— А ти як думав, бля!

— Іншими словами, ти платиш дві сотні, бо наш останній номер звучатиме під акомпанемент енфілдських гвинтівок.

На його обличчі промайнула лють, але було там і щось інше. Тоді я не знав, що це було, але тепер, здається, знаю. Думаю, то була печаль.

— Слухай сюди, приятелю, у мене найкращий захист, який можна купити за гроші. Якщо якийсь придурок суне сюди свого носа, то не встигне ним і раз нюхнути.

— А друга причина?

Тут він відм’як.

— Моя сестричка виходить заміж за італійця.

— За такого ж доброго католика, як і ти, — беззлобно бовкнув я.

Гнів знову спалахнув, розпечений до білого, і на хвилину мені здалось, що я загрався.

— Добрий ірландець! Старий добрий ірландець із самого дна, синку, і краще тобі про це не забувати! — А потім він додав дуже тихо, майже нечутно: — Навіть якщо я втратив більшу частину свого волосся, воно однаково руде.

Я хотів щось сказати, але він не дав мені й рота розтулити. Він вхопив мене за барки й притиснув до себе так, що наші носи майже торкнулися один одного. Я ніколи не бачив такої злості, приниження, люті та рішучості на людському обличчі. Того виразу, коли людина скривджена й принижена. Всієї тієї любові й ненависті. Тепер на обличчях білих такого виразу не побачиш. Але тієї ночі я побачив це на його обличчі і зрозумів, що якщо я ще щось ляпну, то буде мені гаплик.

— Вона товста, — ледь чутно прошепотів він, і я відчув запах м’ятних цукерок у його диханні. — Багато людців сміються з мене, коли я повернутий до них спиною. Але вони не роблять цього, коли я на них дивлюсь, ясно тобі, містере корнетисте. Бо, можливо, цей макаронник — це її єдиний шанс. Але ви не будете сміятися ні з мене, ні з неї, ні з макаронника. І ніхто інший теж. Тому що ви будете грати дуже голосно. Ніхто не сміятиметься з моєї сестрички.

— Ми ніколи не сміємося, коли граємо. Це заважає дути.

Це зняло напругу. Він засміявся — коротким, гавкотливим сміхом.

— Будьте там готові грати о п’ятій. «Сини Еріна» на Ґровер-стріт. Витрати на дорогу в обидва кінці я теж оплачу.

Він не питав моєї згоди. Ясно було, що нікуди ми не подінемось, але він навіть не дав мені часу обговорити це вимушене рішення. Він уже йшов геть, і один з його охоронців тримав відчиненими задні дверцята купе «Паккард».

Вони поїхали. Я ще трохи постояв на вулиці й закурив. Вечір був такий тихий і славний, що Сколлі все більше здавався мені якимсь поганим сном. Я вже подумував про те, щоб винести естраду на парковку й грати тут, коли Біфф поплескав мене по плечу.

— Пора, — сказав він.

— Іду.

Ми повернулись у бар. Руденька підчепила якогось сивуватого морячка, на вигляд удвічі старшого за неї. Не знаю, що той хлопчина з ВМС США робив в Іллінойсі, але я не мав нічого проти, якщо їй було настільки все одно. Я почувався не дуже добре. Житній напій ударив мені в голову, і тут, де випари того, що він і йому подібні продавали, були такими густими, що можна було вішати сокиру, Сколлі здавався значно реальнішим.



— Нам замовили «Кемптаунські перегони», — сказав Чарлі.

— Забудьте, — відказав я коротко. — Ми не граємо цю ніґерську чорнуху до опівночі.

Я бачив, як Біллі-Бой напружився, коли сідав за піаніно, а потім його обличчя знову розгладилось. Я хотів надавати собі по писку, але, чорт забирай, людина не може перебудуватися за одну ніч, або за рік, або ж навіть за десять. У ті дні я ненавидів слово «ніґер», але продовжував його повторювати.

Я підійшов до нього.

— Вибач, Білле, я сьогодні сам не свій.

— Все гаразд, — сказав він, але його очі дивилися кудись позад мене, і я знав, що мої вибачення не прийняті. Це було погано, але я скажу вам, що було ще гірше — усвідомлення того, що він в мені розчарувався.





* * *


Під час наступної перерви я виклав їм усе про концерт, чесно розповів про гроші й про те, що Сколлі був бандитом (хоча про іншого бандита, який хотів його вбити, я таки не згадував). Я також попередив їх, що сестра Сколлі товстуля, і що Сколлі дуже цим переймається. Тож якщо хтось пожартує про сухопутні баржі, то запросто отримає третю дихальну дірку, трохи вище над двома іншими.

Я не зводив очей з Біллі-Боя Вільямса, поки говорив, але спробуйте прочитати що-небудь з морди кота. Простіше було здогадатися з борозенок на шкаралупі, про що думає волоський горіх. Такого чудового піаніста, як Біллі-Бой, у нас зроду не було, і нам усім було шкода, що він так потерпав, коли ми переїжджали з одного місця на інше. На Півдні, звичайно, було найгірше — вагони для чорних, негритянський райок в кінотеатрах і все таке, — але й на Півночі було не набагато краще. Але що я міг удіяти? Га? Давайте, розкажіть мені. У ті часи доводилось із цим жити.





* * *


Ми з’явились у залі «Сини Еріна» у п’ятницю о четвертій, за годину до початку. Ми приїхали на спеціальній вантажівці «Форд», яку облаштували Біфф, Менні і я. Кузов був затягнутий брезентом, а на підлозі стояли дві розкладачки, закріплені прогоничами. У нас навіть була електрична плита, яка працювала від акумулятора, а на борту пишалася назва гурту.

День був просто чудовий — класична літня погода, ясна й тепла, якщо ви коли-небудь бачили таку, з маленькими білими літніми хмаринками, що відкидали легкі тіні на поля. Але як тільки ми в’їхали в місто, він став спекотний і трохи похмурий, сповнений суєти й метушні, від чого відвикаєш у такому місці, як Морґан. Коли ми доплентались до зали, мій одяг прилип до мене, і мені довелось іти вмиватися до вбиральні. Мені також не завадила би порція житнього питва Томмі Інґлендера.

Зал «Сини Еріна» являв собою велику дерев’яну споруду, що примикала до церкви, в якій мала вінчатися сестра Сколлі. Ви знаєте, що я маю на увазі, якщо ви коли-небудь приходили по облатку: збори католицької молодіжної організації по вівторках, бінго по середах, а суботніми вечорами — заходи для дітей.

Ми рушили туди всі разом, кожен із нас тримав в одній руці свій інструмент, а в другій — щось із барабанів Біффа. Всередині всім керувала хирлява дівуля, там і потриматись не було за що. Двоє спітнілих чоловіків розвішували паперові гірлянди. У передній частині зали була естрада, а над нею висів банер і пара великих рожевих картонних весільних дзвонів. На банері мішурою було написано: «ЩАСТЯ НАВІКИ, МОРИ І РІКО!».

Морін і Ріко. Чорт забирай, якщо я не розумів, чому Сколлі так бісився. Морін і Ріко. А побий його лиха година!

На нас налетіла та хирлява дівуля. Схоже, їй було що сказати, тож я її випередив.

— Ми — музиканти, — сказав я.

— Музиканти? — Вона недовірливо зиркнула на наші інструменти. — О, а я сподівалася, що ви постачальники їжі.

Я усміхнувся, ніби обслуга бенкетів тільки те й робить, що тягає за собою барабани й футляри для тромбонів.

— Ви можете... — почала вона, але в цю мить до нас підійшло якесь шмаркате чмо років дев’ятнадцяти. Сигарета теліпалась в кутику його рота, але наскільки я міг бачити, це не додавало йому іміджу, хіба що ліве око в нього сльозилося.

— Відкрий це лайно, — скомандував він.

Чарлі й Біфф подивились на мене. Я знизав плечима. Ми відкрили наші футляри, і він подивився на інструменти. Не побачивши нічого схожого на те, що можна було б зарядити і з чого вистрілити, він відійшов у свій куток і сів на розкладний стілець.

— Ви можете одразу розкласти свої речі, — правила своєї хирлява дівуля, наче її ніхто й не перебивав. — У сусідній кімнаті стоїть піаніно. Мої люди вкотять його, коли ми закінчимо розвішувати прикраси.

Біфф уже потяг свою барабанну установку на маленьку сцену.

— А я думала, що ви — постачальники їжі, — збентежено повторила вона. — Містер Сколлі замовив весільний торт, а ще закуски, печеню з яловичини і...

— Вони приїдуть, мем, — сказав я. — Їм платять після доставки.

— ...дві печені зі свинини й каплуна, і містер Сколлі буде просто розлючений, якщо...

Тут вона помітила, як один з її людей зупинився, щоб закурити сигарету просто під паперовою гірляндою, і заверещала: «ГЕНРІ!». Чоловік підскочив, наче його підстрелили. Я втік на естраду.





* * *


Ми були готові о 4:15. Чарлі, тромбоніст, щось награвав, то закриваючи, то відкриваючи мідний розтруб, а Біфф розминав зап’ястя. Постачальники їжі прибули о 4:20, і міс Ґібсон (так звали ту хирляву дівулю; вона професійно займалась обслуговуванням бенкетів) просто накинулась на них.

Чотири довгі столи були накриті білою скатертиною, і чотири чорношкірі жінки в чепцях і фартухах почали розставляти посуд. На середину кімнати викотили торт, щоб усі ним милувались. Він складався із шести шарів, а на вершині стояли маленькі фігурки нареченого і нареченої.

Я вийшов на вулицю, щоб викурити цигарку, і докуривши десь до половини, почув шум — отже, вони наближалися. Я ще постояв, поки не побачив, як з-за рогу кварталу перед церквою виїжджає головний автомобіль, а тоді загасив сигарету й зайшов всередину.

— Вони їдуть, — сказав я міс Ґібсон.

Вона сполотніла й аж захиталась на підборах. Краще б ця жінка обрала собі якусь іншу професію — стала б, наприклад, дизайнеркою інтер’єрів або бібліотекаркою.

— Томатний сік! — зарепетувала вона. — Принесіть томатний сік!

Я повернувся на естраду, і ми приготувались. Ми вже грали подібні концерти раніше — а яка група їх не грала? — і коли двері розчинились, ми вжарили регтаймову версію «Весільного маршу», яку я аранжував власноруч.

Якщо ви думаєте, що це звучить як лимонадний коктейль, то мушу з вами погодитись, але на більшості вечірок, де ми грали, публіка ковтала таке за милу душу, і ця вечірка не була винятком. Всі плескали, кричали й свистіли, а потім почали теревенити між собою. Але з того, як деякі з них притупували ногами під час розмови, я зрозумів, що ми прорвалися. Ми були в ударі, і я подумав, що концерт вийде на славу. Я багато чого чув про ірландців, і багато з цього правда, але, чорт забирай, якщо вони зібралися повеселитись, то вони вже повеселяться, так і знайте.

І все ж, мушу визнати, коли увійшли наречений і зашаріла наречена, я ледь не зіпсував весь номер. Сколлі, одягнений у фрак і смугасті штани, кинув на мене важкий погляд, і не думайте, що я цього не помітив. Мені вдалося зберегти незворушний вираз обличчя, і решті гурту теж — ніхто не пропустив жодної ноти. На наше щастя. Весільна вечірка, яка, схоже, складалась майже повністю з головорізів Сколлі та їхніх подружок, була, видно, вже навчена. А як же інакше, вони ж були в церкві. І попри те по залу пробіг такий собі легенький шумок.

Ви, звісно, чули про Джека Шпрота[28] та його дружину-товстулю. Так от, це було в сто разів гірше. Сколлі майже втратив свою руду шевелюру, але в його сестри волосся було довге й кучеряве. Але не того гарного каштанового відтінку, який ви собі уявляєте. Ні, це був рудий колір уродженців ірландського графства Корк — яскравий, як морква, до того ж воно стирчало, як пружини в ліжку. Її природний колір обличчя був молочно-білий, але тут важко було сказати, бо воно було густо вкрите ластовинням. Сколлі казав, що вона товста? Лишенько, це все одно, що назвати «Мейсі»[29] задрипаною сільською крам ничкою. Вона була якоюсь людиною-динозавром, і точно потягла би фунтів на триста п’ятдесят[30]. Все це підклалося на її грудях, сідницях і стегнах, як це зазвичай буває у товстих дівиць, роблячи гротескним і трохи лячним те, що мало би бути спокусливим. Деякі повні дівчата мають зворушливо гарненькі обличчя, але сестра Сколлі не мала навіть цього. Очі в неї були занадто близько посаджені одне до одного, здоровенний рот і відстовбурчені вуха. Ще й те ластовиння. Навіть якби вона була худа, то від такої парсуни годинники б зупинялись.

Сама собою вона нікого би не розсмішила, хіба що дурня або якогось любителя познущатися. Але коли до цієї картини додався наречений, Ріко, отоді вже захотілося сміятися до сліз. Він міг би надіти циліндр і все одно навряд чи дістав би їй до плеча. На позір він важив фунтів дев’яносто[31], та й то, якщо його гарненько намочити. Він був худий, як тріска, з обличчям темно-оливкового кольору. Коли він нервово шкірився, озираючись на всі боки, його зуби були схожі на драний штахетник десь у підворітні.

Ми продовжували грати.

Сколлі заревів:

— Наречений і наречена! Нехай Бог дарує вам щастя! — «А якщо Бог не подарує, — читалось по його насуплених бровах, — тоді ви всі постарайтесь, принаймні сьогодні».

Залунали дружні схвальні вигуки й аплодисменти. Під кінець ми зіграли туш і з блиском закінчили наш номер, чим зірвали ще купу аплодисментів. Сестричка Сколлі, Морін, усміхнулась. Боже, який у неї був великий рот! Ріко по-дурному шкірився.

Деякий час всі просто тинялись по залу, наминаючи бутерброди із сиром і м’ясною нарізкою і запиваючи найкращим контрабандним скотчем Сколлі. Я і сам перехилив три чарчини між номерами, і він відтіснив житнє віскі Томмі Інґлендера на задній план.

Сколлі теж наче повеселів, принаймні трохи.

Одного разу він пройшов повз естраду і сказав:

— Добре граєте, хлопці.

І як на мене, комплімент із вуст такого поціновувача музики дорогого вартий.

Перед тим, як усі всілися за стіл, до нас підійшла сама Морін.

Зблизька вона була ще потворнішою, і її біла сукня (білого атласу, в який вона була загорнута, мабуть, вистачило б на простирадла для трьох ліжок) аж ніяк її не прикрашала. Вона запитала нас, чи можемо ми зіграти «Троянди Пікардії», як Ред Ніколс і його «П’ять Пенні», бо, як вона сказала, це була її найулюбленіша пісня. Так, вона була товстою і потворною, але не чванилась, на відміну від усяких фертів, які підходили до нас із замовленнями. Ми зіграли, але не дуже добре. Проте вона подарувала нам милу усмішку, від якої аж трохи погарнішала, і зааплодувала, коли ми закінчили.

Вечеряти повсідалися близько 6:15, і наймана прислуга міс Ґібсон винесла їдло. Публіка накинулась на їжу, як негодована худоба, що й не дивно, не забуваючи запивати міцнющим питвом. Я не міг не дивитися на те, як їсть Морін. Я намагався відвести очі, але мій погляд раз у раз ковзав назад, немов хотів переконатися, що він справді бачить те, що бачить. Решта теж не губилися, жерли так, ніби за спину кидали, але якщо порівнювати з нею, то вони здавалися манірними бабусями за чайком. У неї більше не було часу на милі усмішки чи слухання «Троянд Пікардії»; перед нею можна було би поставити табличку з написом «ЖІНКА ПРАЦЮЄ». Цій дамі не потрібні були ніж і виделка, їй більше пасував би навантажувач із конвеєром. Сумне то було видовище. А Ріко (над столом, біля нареченої, виднілось тільки його підборіддя і пара карих оченят, сором’язливих, як у оленя) все подавав і подавав їй наїдки, з тією ж таки приклеєною дурнуватою усмішкою.

Поки тривала церемонія розрізання торта, ми зробили двадцятихвилинну перерву, і міс Ґібсон сама нагодувала нас на кухні. Біля розпеченої плити було страшенно спекотно, і ми ще навіть не встигли зголодніти. Концерт розпочався добре, а тепер щось явно пішло не так. Я бачив це по обличчях моєї команди... та й по обличчю міс Ґібсон теж, якщо хочете.

Коли ми повернулись на естраду, гулянка вже була в розпалі. Бикуваті молодики з дурнуватими усмішками на п’яних мармизах тинялись по залу або підпирали стіни по кутках, сперечаючись про перегони. Кільком парам припекло станцювати чарльстон, тож ми заграли «Блюз тітоньки Аґар» (і та гопота його ковтнула) і «Під чарльстон — назад в Чарльстон», і ще такого ж добра. Джаз для дівчаток, схиблених на гульках. Дівулі гасали по танцмайданчику, блискаючи своїми закрученими панчохами, трясли пальцями біля облич і вигукували «ву-ду-ді-о-ду» — фразу, від якої мене й досі нудить. Надворі сутеніло. У деяких вікнах повипадали сітки проти мух, і навколо світильників хмарами роїлися метелики. А оркестрик все грав, як у тій пісеньці. Наречений і наречена опинилися осторонь, відсунуті на задній план, їм явно не хотілося тікати раніше, і про них, схоже, забули. Навіть Сколлі, і той наче забув. Він був п’яний в дим.

Була майже восьма вечора, коли де не взявся якийсь миршавий чоловічок. Я помітив його одразу, бо він був тверезий і наляканий, наче підсліпуватий кіт, який з дурної голови вскочив у собаче кубло. Він підійшов до Сколлі, який теревенив з якоюсь потіпахою біля естради, і поплескав його по плечу.

Сколлі розвернувся, і мені було чутно кожне їхнє слово. Повірте, краще б я цього не чув.

— Ти хто, в біса, такий? — грубо запитав Сколлі.

— Мене звати Деметріс, — відповів чоловічок. — Деметріс Казенос. Мене послав Грек.

Рух на підлозі завмер. Ґудзики піджаків були миттю розстебнуті, а руки пірнули за лацкани. Я побачив, що Менні нервується. Чорт, мене й самого трусонуло. Але ми грали далі, ну, а як же.

— Он як, — ледве чутно, майже задумливо, промовив Сколлі.

І тут чоловічок заторохтів:

— Я не хотів їхати, містере Сколлі! Це все Грек, у нього моя дружина. Він сказав, що вб’є її, якщо я не передам вам його послання!

— Яке послання? — гаркнув Сколлі. Він знову спохмурнів.

— Він сказав... — Чоловічок зробив паузу зі страдницьким виразом обличчя. Його горло судомно сіпалось, намагаючись виштовхнути слова, які застрягли там і душили його. — Він наказав передати вам, що ваша сестра — жирна свиня. Він сказав... він сказав...

Він нажахано витріщив очі, втупившись у закам’яніле обличчя Сколлі. Я кинув погляд на Морін.

У неї був такий вираз обличчя, ніби їй надавали ляпасів.

— Він сказав, що у неї сверблячка. Він сказав, якщо у товстої баби свербить спина, нехай вона купить чухрай для спини. А якщо у баби свербить в іншому місці, вона купує чоловіка.

Морін здавлено скрикнула й вибігла, ридаючи. Аж підлога затрусилась. Ріко ошелешено подріботів за нею, заламуючи руки.

Сколлі кров шугнула в голову, аж щоки побуряковіли. Я вже подумав, — я просто таки чекав цього, — що зараз його мізки просто вилетять із вух. Я побачив той самий вираз божевільної муки, який бачив у темряві біля бару Інґлендера. Може, він і був просто звичайним гангстером, але мені було його шкода. Вам би теж було.

Коли він заговорив, його голос був дуже тихим, майже м’яким.

— Ще щось?

Маленький грек затрусився. Його голос надривався від болю.

— Будь ласка, не вбивайте мене, містере Сколлі! Моя дружина... Грек, він забрав мою дружину! Я не хотів цього говорити! У нього моя дружина, моя жінка...

— Я не зроблю тобі нічого поганого, — промовив Сколлі ще тихіше. — Просто розкажи мені решту.

— Він сказав, що все місто з вас сміється.

Ми перестали грати, і на секунду запанувала мертва тиша. Потім Сколлі звів очі до стелі. Руки, підняті до грудей, тремтіли. Він стиснув їх у кулаки так сильно, що мені здавалося, наче я бачив, як його сухожилля випирають просто крізь сорочку.

— НУ, ДОБРЕ! — закричав він. — НУ, ДОБРЕ!

Він рвонув до дверей. Двоє його людей намагалися зупинити його, намагалися сказати, що це самогубство, що це саме те, чого хотів Грек, але Сколлі ніби здурів. Він збив їх з ніг і вибіг у чорну літню ніч.

У мертвій тиші, що настала після цього, я чув лише важке дихання гінця і десь позаду тихе схлипування нареченої.

І тоді шмаркач, який нас обшукував, коли ми увійшли, вилаявся і побіг до дверей. Єдиний з усіх.

Він ще навіть не добіг до великого паперового трилисника, що висів у фойє, як на тротуарі завищали автомобільні шини і заревіли двигуни, багато двигунів. Це звучало, як перегони на автодромі «Брік’ярд» на честь Дня пам’яті.

— О, Боже! — заверещав хлопець із дверей. — Та їх до чорта! Лягай, босе! Лягай! Падай...

Ніч вибухнула пострілами. Хвилину чи дві здавалось, що там почалась Перша світова війна. Кулі прошили відчинені двері зали, і один із підвішених над головою плафонів розлетівся на друзки. Ніч надворі посвітлішала від вінчестерських феєрверків. Потім машини заревіли й поїхали геть.

Якась дівуля вибирала скляні уламки зі свого розкуйовдженого волосся.

Тепер, коли небезпека минула, решта бандитів вибігли на вулицю. Кухонні двері грюкнули, і звідти знову з’явилась Морін. Все, що на ній було, трусилось. Її обличчя опухло ще більше. Ріко біг услід за нею, немов спантеличене хлоп’я. Вони помчали надвір.

У порожній зал вийшла міс Ґібсон із широко розплющеними й переляканими очима. Маленький чоловічок, який спричинив усі ці неприємності своєю «живою» телеграмою, здимів.

— Хтось стріляв, — прошепотіла міс Ґібсон. — Що сталося?

— Схоже, Грек замочив хазяїна, — сказав Біфф.

Вона спантеличено подивилась на мене, але перш ніж я встиг перекласти, Біллі-Бой сказав своїм м’яким, ввічливим голосом:

— Він має на увазі, що містера Сколлі щойно вбили, міс Ґібсон.

Міс Ґібсон витріщилась на нього, її очі ставали все круглішими й круглішими, а потім вона знепритомніла. Я й сам відчував, що вже на межі.

Саме тоді знадвору пролунав такий несамовитий крик, якого я зроду не чув. Це моторошне виття не змовкало і не змовкало. Не треба було визирати за двері, щоб зрозуміти, хто розриває своє серце, оплакуючи мертвого брата, поки сюди поспішають поліцейські з репортерами.

— Вшиваймося, — пробурмотів я. — Хутко.

Не минуло й п’яти хвилин, як ми змотали вудки. Дехто з бандитів повернувся в зал, але вони були надто п’яні й надто налякані, щоб звертати увагу на таку мізерію, як ми.

Ми вийшли через чорний хід, кожен з нас ніс частину Біффової ударної установки. Дивна то була хода для тих, хто нас міг побачити. Я йшов попереду, тримаючи під пахвою корнет, а в кожній руці — по тарілці. Хлопці стояли на розі в кінці кварталу, поки я збігав за вантажівкою. Копів ще не було. Морін все ще тужила над тілом брата посеред вулиці, завиваючи страшним голосом, а її крихітний наречений кружляв навколо неї, немов місяць навколо великої планети.

Я під’їхав до рогу, і хлопці сяк-так поскидали в кузов все, що було. А потім ми дали звідти драла. До самого Морґана ми мчали, не вибираючи шляху, сорок п’ять миль на годину, і або посіпаки Сколлі полінувалися навести на нас копів, або копам було на нас начхати, бо нас так ніхто й не зачепив. І тих двохсот баксів ми так і не отримали.





* * *


Вона прийшла до Томмі Інґлендера днів за десять, товста ірландка в чорній жалобній сукні. Чорне пасувало їй не більше, ніж біле.

Інґлендер, мабуть, знав, хто вона така (її фотографія була в чиказьких газетах, поруч із фотографією Сколлі), тому що особисто провів її до столика й шикнув на пару п’яниць біля барної стійки, яким забаглося похихотіти з неї.

Мені було дуже шкода її, як іноді шкода бувало Біллі-Боя. Важко бути для всіх чужим. Не обов’язково випробовувати це на власній шкурі, щоб зрозуміти, хоча мушу погодитися, що поки не спробуєш, то не дізнаєшся, на що це схоже. А вона була дуже мила, хоч ми тоді й мало поговорили.

У перерві я підійшов до її столика.

— Мені шкода вашого брата, — ніяково сказав я. — Я знаю, він справді вас любив, і...

— Я наче застрелила його власними руками, — сказала вона й подивилась на свої руки. І тепер, коли я звернув на них увагу, я побачив, що вони були дуже гарні, маленькі й витончені, значно кращі за все інше в ній. — Все, що сказав той маленький чоловік, це правда.

— Та ні, ну... — бовкнув я ні в тин ні в ворота, але що ще можна було сказати? Я пошкодував, що підійшов до неї, вона говорила так дивно. Ніби вона була зовсім одна й божеволіла від самотності.

— Я не збираюся з ним розлучатися, — продовжувала вона. — Спершу я вб’ю себе, і хай воно все горить у пеклі.

— Не кажіть так, — сказав я.

— А вам хіба ніколи не хотілося вбити себе? — запитала вона, пристрасно дивлячись на мене. — Хіба вам таке не спадає на думку, коли люди вас за ніщо мають, та ще й сміються з вас? Чи з вами ніхто ніколи так не вчиняв? Ви можете так казати, але вибачте, я в це не вірю. А ви знаєте, як це — їсти і їсти, й ненавидіти себе за це, а потім знову їсти? Чи знаєте ви, як це — вбити свого брата через те, що ти товста?

Люди почали обертатися, щоб подивитися, а п’яні знову захихотіли.

— Вибачте, — прошепотіла вона.

Я хотів сказати їй, щоб вона не вибачалась. Я хотів сказати їй... о, та що завгодно, аби їй хоч трохи полегшало. Достукатися до неї, туди, де вона була, всередині всього цього м’яса. Але я не міг нічого придумати.

Тож я просто сказав:

— Я мушу йти. Треба грати далі.

— Звичайно, — тихо сказала вона. — Звичайно, вам треба йти... а то й вас засміють. Але я прийшла, щоб запитати: ви не могли б зіграти «Троянди Пікардії»? Я пам’ятаю, що ви дуже гарно грали її на весіллі. Можна?

— Звісно, — сказав я. — З радістю.

І ми заграли. Але вона пішла десь на середині, а оскільки для такого місця, як «Інґлендер», це була надто сентиментальна річ, ми покинули її і вжарили регтайм «Флірт в універі». Ця пісня завжди тут заходила на «ура». Решту вечора я напивався, і до закриття я вже геть про неї забув. Ну, майже.

Коли ми вже виходили, до мене дійшло. Те, що я повинен був їй сказати. Життя триває — ось що я повинен був сказати. Це те, що говориш людям, коли помирає близька людина. Але, подумавши, я був радий, що не сказав. Бо, можливо, саме цього вона й боялась.





* * *


Звісно, зараз усі знають про Морін Романо та її чоловіка Ріко, який пережив її, перебуваючи на утриманні платників податків у в’язниці штату Іллінойс. Про те, як вона успадкувала й очолила нікчемну організацію Сколлі й перетворила її на цілу імперію часів сухого закону, яка конкурувала з імперією самого Капоне. Про те, як вона знищила двох інших лідерів банд на півночі й загарбала їхні зв’язки. Про те, як до неї привели Грека і як вона нібито вбила його, встромивши шматок рояльної струни через його ліве око в мозок, поки він плазував перед нею навколішках, ридаючи й благаючи пощади. Ріко, її переляканий лакей, став її вірним помічником, і на його рахунку було з десяток бандитських розборок.

Я стежив за подвигами Морін із Західного узбережжя, де ми робили досить успішні записи. Щоправда, без Біллі-Боя. Невдовзі після того, як ми покинули «Інґлендер», він створив власний гурт з одних негрів, який грав диксиленд і регтайм. Вони дуже добре виступали на Півдні, і я був радий за них. Та воно й на краще вийшло. У багатьох місцях нас навіть до прораховування не допустили б із негром у групі.

Але я розповідав про Морін. Про неї писали всі газети, і не тільки тому, що вона була такою собі Ma Баркер[32]з мізками, хоча й тому також. Вона була жахливо товста і вчинила жахливо багато злочинів, і американці від узбережжя до узбережжя відчували до неї якусь дивну прихильність. Коли вона померла від серцевого нападу в і 933 році, деякі газети писали, що вона важила п’ятсот[33]фунтів, Хоча я сумніваюсь у цьому. Ніхто не може бути таким великим, еге ж?

Так чи інакше, її похорон потрапив на перші шпальти газет. Чого не скажеш про її брата, який за всю свою жалюгідну кар’єру ніколи не піднімався вище четвертої сторінки. Її труну несли десять чоловік. В одному з таблоїдів була фотографія, як вони її несли. Це була жахлива картина. Її труна була завбільшки як холодильник для м’яса — що в певному сенсі так і було.

Рікові не вистачило клепок для успішних самостійних дій, тож уже наступного року він сів за напад із метою вбивства.

Я так і не зміг забути її ще й той стражденний і зацькований вигляд, з яким Сколлі того першого вечора говорив про неї. Але, озираючись назад, я думаю, що не можу відчувати до неї надмірного жалю. Товстуни завжди можуть перестати їсти. А такі хлопці, як Біллі-Бой Вільямс, можуть хіба що перестати дихати. Я все ще не бачу, чим би я міг допомогти їм, але час від часу мені таки стає якось прикро за них. Можливо, просто тому, що я став значно старшим і не сплю так добре, як у дитинстві. У цьому причина, правда ж?

Ну правда ж?





Параноїк: кантика




Я більше не можу вийти на вулицю.

Біля дверей стоїть чоловік

у плащі

і курить сигарету.



Але



Я написав про нього у свій щоденник,

і всі конверти вишикувались у чергу

на ліжку, закривавлені сяйвом

вивіски бару неподалік.



Він знає, що якщо я помру

(або навіть зникну з очей),

щоденник мій з’явиться, і всі дізнаються

про ЦРУ у Вірджинії.



500 поштових конвертів, куплених у

500 різних аптеках,

і 500 зошитів

по 500 сторінок у кожному.



Я готовий.

Я бачу його звідси.

Його сигарета підморгує

над коміром його плаща.

А десь у метро якийсь чоловік

сидить під рекламою віскі «Чорний оксамит»

і думає про мене.



Чоловіки говорили про мене

в задніх кімнатах.

Якщо дзвонить телефон,

я чую лише мертве дихання.

У барі через дорогу кирпатий

револьвер переходив із рук в руки

в чоловічому туалеті.

На кожній кулі моє ім’я.

Моє ім’я записане в старих справах,

його вишукують у газетних архівах.



На мою матір завели справу;

Слава Богу, вона вже померла.



У них є зразки мого почерку,

і вони знають, як я пишу петельку літери «р»

і перетинку літери «t».



Мій брат теж із ними, я тобі казав?

Його дружина росіянка, і він

просить мене заповнювати анкети.

Я записав це у своєму щоденнику.

Послухай...

послухай

та послухай же:

ти маєш послухати.



Під дощем, на автобусній зупинці,

чорні ворони з чорними парасольками

вдають, що дивляться на годинник, але

дощу немає. Їхні очі — срібні долари.

Деякі з них — науковці, найняті ФБР,

більшість — іноземці, які заполонили

наші вулиці. Я обдурив їх:

вийшов з автобуса на перехресті 25-ї та Лекс,

де таксист стежив за мною, дивлячись поверх

своєї газети.



У квартирі наді мною стара жінка

причепила на підлогу електричне сисальце.

Вона пропускає промені через мою лампочку,

і тепер я пишу в темряві

при світлі вивіски бару.

Кажу тобі, я точно знаю.



Вони прислали мені собаку

з коричневими плямами

і з «жучком» у носі.

Я втопив його в умивальнику й записав

у папку «ГАММА».



Я більше не заглядаю в поштову скриньку.

Вітальні листівки — це листи-бомби.

(Відійди! Чорт забирай!

Відійди, я знаю впливових людей!

Кажу тобі, я знаю дуже впливових людей!)



У перекусній підлога, що розмовляє,

й офіціантка каже, що це сіль, але я добре знаю,

що таке миш’як

і який він на вигляд. А жовтий смак гірчиці

маскує гіркий запах мигдалю в цианіді.



Я бачив дивні вогні в небі.

Минулої ночі чорний чоловік без обличчя

проповз дев’ять миль

каналізації, щоб вилізти на поверхню

в моєму туалеті й підслуховувати

телефонні розмови хромованими вухами

через тонку дерев’яну перегородку.

Кажу ж тобі, я чую.



Я бачив брудні відбитки його рук

на кахляній плитці.

Тепер я не відповідаю на дзвінки,

я тобі казав?



Вони планують залити землю мулом.

Вони планують вдиратися в будинки.



У них є лікарі.

які пропагують дивні сексуальні пози.



Вони виробляють проносні,

що викликають звикання

і супозиторії, які печуть вогнем.

Вони знають, як загасити сонце

духовими рушницями.



Я обкладаю себе льодом — я тобі розповідав?

Так вони не бачать мене через свої інфраскопи.

Я знаю заклинання і ношу амулети.

Ви думаєте, що я у вас в руках,

але я можу знищити вас

будь-якої миті.



Будь-якої миті.



Будь-якої миті.



Хочеш кави, кохана?



Я тобі казав, що більше не можу виходити?

Біля дверей стоїть чоловік

у плащі.





Пліт




Від університету Горлікса у Піттсбурзі до озера Каскейд було сорок миль, і хоча в жовтні в цих краях темніє рано, а вони вирушили в дорогу лише о шостій вечора, небо все ще було світле, коли вони туди дісталися. Вони приїхали на «Камаро» Діка. Дік і тверезий не любив гаяти часу. А після пари кухлів пива він гасав на «Камаро», як на баскому коні.

Не встиг він зупинити машину біля паркану між стоянкою і пляжем, як вистрибнув із неї і стягнув із себе сорочку. Він гарячково ковзав поглядом по воді, вишукуючи пліт. Ренді неохоче вибрався з переднього сидіння. Так, це була його ідея, але він зовсім не очікував, що Дік сприйме її серйозно. Дівчата заворушилися на задньому сидінні, готуючись вилазити з машини.

Очі Діка металися з боку в бік («очі снайпера», — стривожено подумав Ренді), а потім втупились в якусь точку.

— Он він де! — крикнув він, ляснувши по капоту «Камаро». — Як ти й казав, Ренді! Чорт забирай! Хто останній — той тухляк!

— Діку... — почав Ренді, поправляючи окуляри на носі, але на цьому він і зупинився, бо Дік перестрибнув через паркан і побіг по пляжу, не озираючись ані на Ренді, ані на Рейчел, ані на Лаверн, а дивлячись лише на пліт, який стояв на якорі ярдів за п’ятдесят від берега.

Ренді озирнувся, ніби хотів вибачитися перед дівчатами за те, що втягнув їх у це, але вони дивилися на Діка. Ну, Рейчел дивилась на нього, це нормально, Рейчел була дівчиною Діка, але Лаверн теж дивилась на нього, і Ренді відчув миттєвий гарячий спалах ревнощів, який змусив його рухатись. Він зняв сорочку, кинув її поруч із сорочкою Діка й перестрибнув через паркан.

— Ренді! — покликала Лаверн, та він лише витягнув руку вперед крізь сірі жовтневі сутінки, трохи ненавидячи себе за це — вона була невпевнена, можливо, готова відмовитись. Ідея жовтневого запливу в пустельному озері вже не була просто жартівливою підкачкою, предметом затишно-веселого базікання в добре освітленій квартирі, яку вони ділили з Діком. Лаверн йому подобалась, але Дік був принаднішим. І хай йому грець, якщо вона не запала на Діка, і хай йому грець, якщо це не дратувало.

Дік розстебнув джинси й на бігу стягнув їх зі своїх вузьких стегон. А потім, не зупиняючись, і зовсім вибрався з них, трюк, який Ренді не зміг би повторити й за тисячу років. Дік побіг далі, тепер уже в одних плавках, граючи м’язами спини й сідниць так, що годі було очі відірвати. Ренді болісно уявляв власні худі гомілки, коли розстібав свої «левіси» й незграбно стягав їх із ніг. У Діка це був балет, а в нього — пародія.

Дік шубовснув у воду й зарепетував:

— Холодяка! Мати Божа!

Ренді завагався, але тільки подумки, де все тривало довше. «Ця вода градусів п’ять, максимум десять, — підказував йому розум. — Серце може зупинитися». Він був студентом-медиком і знав, що це можливо... але у фізичному світі він не вагався взагалі. Він стрибнув, і на мить його серце таки зупинилося, або ж йому здалося, що зупинилось; дихання застрягло в горлі, і йому довелось понад силу вдихнути повітря в легені, коли вся його занурена у воду шкіра оніміла. «Це божевілля, — подумав він, а потім; — Але ж це була твоя ідея, Панно». І він поплив услід за Діком.

Обидві дівчини якусь мить дивились одна на одну. Лаверн знизала плечима й усміхнулась.

— Якщо вони можуть, то й ми зможемо, — сказала вона, знімаючи свою блузку від «Лакост» і відкривши майже прозорий бюстгальтер. — У дівчат же має бути товстіший шар жиру під шкірою?

Потім вона перелізла через паркан і побігла до води, розстібаючи вельветові брюки. За мить Рейчел пішла за нею, як ото Ренді побіг за Діком.





* * *


Дівчата прийшли на квартиру опівдні — по вівторках заняття в них закінчувались о першій годині. Дік отримав свою місячну стипендію — один зі звихнутих на футболі колишніх випускників (гравці називали їх «ангелами») пильнував, щоб він щомісяця отримував двісті доларів готівкою, — тож у холодильнику стояла упаковка пива, а на старій стереосистемі Ренді лежав новий альбом групи «Найт Рейнджер». Четвірка розважалась на славу. Через деякий час розмова зайшла про кінець довгого бабиного літа, яким вони насолоджувались. По радіо обіцяли сильний сніг на середу. Лаверн висловила думку, що синоптиків, які пророкують снігопади в жовтні, слід розстрілювати, і ніхто з нею не сперечався.

Рейчел сказала, що в дитинстві їй здавалось, що літо тривало цілу вічність, але тепер, коли вона стала чирослою («спорохнявілою дев’ятнадцятирічною вар’яткою», — пожартував Дік, і вона копнула його по щиколотці), воно з кожним роком усе коротшає.

— Здавалося, що я все своє життя провела на озері Каскейд, — сказала вона, йдучи по витертому кухонному лінолеуму до холодильника. Вона зазирнула всередину, знайшла банку пива «ІС лайт», що ховалася за стосом синіх харчових контейнерів «Тапервер» (у тій, що посередині, виявився якийсь чи не доісторичний соус чилі, густо вкритий пліснявою — Ренді був гарним студентом, а Дік — гарним футболістом, але в тому, що стосувалось ведення домашнього господарства, обидва доброго слова були не варті), і привласнила його собі.

— Я й досі пам’ятаю, як мені вперше вдалося допливти до плота. Я просиділа там майже дві години, боячись пливти назад.

Вона сіла поруч із Діком, і він обійняв її за плечі. Вона всміхнулася своїм спогадам, і Ренді раптом подумав, що вона схожа на якусь відому чи напіввідому знаменитість. Він не міг точно сказати, на кого саме. Він згадає це пізніше, за менш приємних обставин.

— Врешті моєму братові довелося пливти туди й буксирувати мене назад на надутій камері. Боже, як він злився! А я так обгоріла на сонці, ви не повірите.

— Пліт все ще там, — сказав Ренді, здебільшого для того, щоб щось сказати. Він знав, що Лаверн знову дивиться на Діка; просто останнім часом здавалося, що вона забагато на нього дивиться.

Але зараз вона дивилась на нього.

— Вже майже Геловін[34], Ренді. Пляж Каскейд закритий з Дня праці[35].

— Пліт, напевно, все ще там, — сказав Ренді. — Ми були на другому березі озера на геологічній екскурсії тижнів зо три тому, і я його там бачив. Він був схожий... — Він знизав плечима. — ...на шматочок літа, який хтось забув прибрати й заховати в шафу до наступного року.

Він думав, що вони його просто засміють, але ніхто не сміявся — навіть Дік.

— Те, що він був там минулого року, не означає, що він і досі там, — сказала Лаверн.

— Я розповів про це одному хлопцеві, — сказав Ренді, допиваючи пиво. — Біллі Делуа, пам’ятаєш його, Діку?

Дік кивнув.

— Грав у другому складі до травми.

— Так, здається. То він родом звідти, і сказав, що хлопці, власники пляжу, ніколи не забирають його, аж поки озеро не почне замерзати. Їм просто ліньки — принаймні так він сказав. Він розповідав, що одного року вони дочекались до того, що пліт просто вмерз у лід.

Він замовк, ніби знову побачив той пліт, припнутий до якоря на озері — квадрат яскраво-білого дерева серед яскраво-синьої осінньої води. Він пригадав, як до них долинав стукіт бочок-поплавків під ним — цей бадьорий звук «кланк-кланк». Звук був ледь чутний, але добре розносився в тихому повітрі навколо озера. Був лише цей звук, а також сварка ворон, які чубились за рештки зібраного врожаю в саду якогось фермера.

— Завтра сніг, — сказала Рейчел, підводячись, коли рука Діка майже непомітно спустилася до верхньої частини її грудей. Вона підійшла до вікна й виглянула на вулицю. — Який облом.

— Ось що я вам скажу, — озвався Ренді, — давайте поїдемо на озеро Каскейд. Допливемо до плоту, попрощаємося з літом, а потім попливемо назад.

Якби він так відчутно не набрався, він би ніколи не зробив цієї пропозиції, і він, звісно, не очікував, що хтось сприйме її серйозно. Але Дік вхопився за неї.

— Здорово! Круто, Панчо! Охрініти, як круто!

Лаверн аж підстрибнула й розлила пиво. Але вона усміхнулась, і від цієї усмішки Ренді стало якось недобре.

— Давайте змотаємось!

— Діку, ти божевільний, — сказала Рейчел, також усміхаючись, але її усмішка була якась невпевнена, стурбована.

— Ні, а я таки зроблю це, — вигукнув Дік, хапаючи куртку, й із сумішшю тривоги та збудження Ренді помітив усмішку Діка — безрозсудну й трохи божевільну. Вони жили в одній кімнаті вже три роки — Спортсмен і Розумака, Сіско і Панчо, Бетмен і Робін — і Ренді впізнав цю усмішку. Дік не жартував, він мав намір це зробити. Подумки він був уже на півдорозі туди.

«Забудь про це, Сіско, тільки не я». Слова вже готові були зірватися з його вуст, але перш ніж він встиг їх вимовити, Лаверн підхопилась на ноги з тим же божевільним, причмеленим виразом в очах (а може, то було просто пиво).

— Я — за!

— Тоді поїхали! — Дік подивився на Ренді. — Що скажеш, Панчо?

Він на мить глянув на Рейчел і побачив в її очах щось майже несамовите — як на нього, Дік і Лаверн могли б собі їхати на озеро Каскейд удвох, а потім хоч всю ніч повзли б ті сорок миль назад; він не був би в захваті від усвідомлення того, що вони трахаються до упаду, але й не здивувався б. Але той вираз в очах Рейчел, той примарний вираз...

— Оооо, Сіско! — вигукнув Ренді.

— Оооо, Панчо! — радісно вигукнув Дік у відповідь. Вони вдарили долонею об долоню.





* * *


Ренді був на півдорозі до плоту, коли побачив чорну пляму на воді. Вона була за плотом і ліворуч від нього, ближче до середини озера. Іще б хвилин п’ять, і в щоразу густіших сутінках він би подумав, що то тінь... якщо би взагалі її побачив. «Мазутна пляма?» — подумав він, все ще з силою розтинаючи воду, краєм вуха вловлюючи хлюпання дівчат позаду. Але що могла робити мазутна пляма на безлюдному жовтневому озері? І вона була якась дивно кругла, маленька, точно не більше п’яти футів у діаметрі...

— Ууухуу! — знову крикнув Дік, і Ренді глянув на нього. Дік видирався по драбині на борт плоту, обтрушуючись від води, наче собака.

— Як справи, Панчо?

— Нормально! — відповів він, наддавши. Насправді все було не так погано, як він думав, особливо після того, як він заліз і почав рухатись. Його тіло поколювало теплом, і тепер його двигун працював на повну потужність. Він відчував, як серце видає хороші оберти, зігріваючи його зсередини. У його батьків був будиночок на Кейп-Коді, і вода там посеред липня була холодніша, ніж тут зараз.

— Ти думаєш, що тобі зараз погано, Панчо, побачимо, що ти заспіваєш, коли виберешся з води! — радісно вигукнув Дік. Він підстрибував, розгойдуючи пліт, розтираючи тіло.

Ренді забув про мазутну пляму, аж поки його руки не намацали грубу, пофарбовану в білий колір деревину сходів з боку берега. Тоді він побачив пляму знову. Вона була трохи ближче. Кругла темна пляма на воді, схожа на велику родимку, що здіймалася й опускалася на м’яких хвилях. Коли він вперше побачив її, ця пляма була ярдів за сорок від плоту. Тепер відстань скоротилась майже вдвічі.

Як таке може бути? Як...

Потім він виліз із води, і холодне повітря обпекло його шкіру, обпекло навіть сильніше, ніж вода, коли він вперше пірнув.

— Оххх, чорті — весело закричав він, тремтячи в мокрих трусах «Джокі».

— Панчо, ти мудак, яких мало, — радісно бовкнув Дік. Він допоміг Ренді видертись на пліт. — Гарно освіжився? Ти вже протверезів?

— Я тверезий! Я тверезий! — Ренді почав стрибати, як це робив Дік, плескаючи себе руками навхрест по грудях і животу. Вони обернулись, щоб подивитися, як там дівчата.

Рейчел випередила Лаверн, яка борсалась у воді по-собачому, причому в тієї собаки було щось негаразд із інстинктами.

— Мадами, ви як, в порядку? — зарепетував Дік.

— Іди к бісу, мачо індичаче! — крикнула Лаверн, і Дік знову зареготав.

Ренді подивився вбік і побачив, що дивна темна кругла пляма підпливла ще ближче — вона вже була ярдів за десять, і все ще наближалась. Вона розпласталась на воді, кругла й правильна, як верхівка великого сталевого барабана, але гнучкість, з якою вона пересувалась на хвилях, свідчила про те, що це не поверхня твердого об’єкта. Його раптом охопив страх, несвідомий, але сильний.

— Пливіть! — крикнув він дівчатам і нахилився, щоб схопити Рейчел за руку, коли вона досягла драбини. Він різко витягнув її нагору. Вона сильно вдарилась коліном — удар було добре чутно.

— Ой! Ей! Що за...

Лаверн все ще була футів за десять від неї. Ренді знову подивився вбік і побачив, що та кругла штука притулилась до борта плоту. Вона була темна, як мазут, але він був упевнений, що це не мазут — надто вона була темна, надто густа, надто рівномірна.

— Ренді, мені боляче! Що ти робиш, думаєш, це смішно...

— Лаверн! Пливи! — Тепер це був не просто страх, тепер це був жах.

Лаверн підняла голову, можливо, не відчувши жаху, але принаймні вловивши нагальність. Вона була спантеличена, але тепер швидше загрібала руками, скорочуючи відстань до сходів.

— Ренді, та що з тобою? — запитав Дік.

Ренді знову подивився вбік і побачив, як та пляма змінила форму, огинаючи кут плоту. На мить вона стала схожа на зображення Пакмена, персонажа з відеогри, який роззявив рота, щоб глитати електронне печиво. Потім пляма вислизнула з-за кута й почала ковзати вздовж борту, і тепер її край з того боку був прямий.

— Допоможи мені затягти її! — гаркнув Ренді до Діка й потягнувся за її рукою. — Швидше!

Дік добродушно знизав плечима й потягнувся до другої руки Лаверн.

Вони витягли її на поверхню плоту за лічені секунди до того, як чорна пляма прослизнула повз драбину, і на її боці з’явилися вм’ятини, коли вона ковзала по стійках драбини.

— Ренді, ти здурів? — Лаверн важко дихала, трохи налякана. Її пипки було добре видно крізь бюстгальтер. Вони випиналися холодними твердими вістрями.

— Он та штука, — сказав Ренді, показуючи на пляму. — Діку? Що то?

Дік помітив її. Вона досягла лівого кута плоту. Тепер вона відпливла трохи вбік, знову прийнявши круглу форму, і просто лежала на воді.

Всі четверо дивились на неї.

— Мабуть, мазутна пляма, — сказав Дік.

— Ти мені коліно розбив, — сказала Рейчел, дивлячись на темну пляму на воді, а потім знову на Ренді. — Ти...

— Це не мазутна пляма, — сказав Ренді. — Ви коли-небудь бачили таку круглу мазутну пляму? Ця штука схожа на дно бочки.

— Я взагалі ніколи не бачив мазутної плями, — відповів Дік. Він розмовляв із Ренді, але дивився на Лаверн. Трусики Лаверн були майже такі ж прозорі, як і бюстгальтер, мокрий шовк м’яко облягав трикутник між ногами, тугі півмісяці сідниць. — Я навіть не уявляю, які вони. Я ж із Міссурі.

— У мене буде синець, — сказала Рейчел, але злість зникла з її голосу. Вона побачила, як Дік дивиться на Лаверн.

— Боже, як я змерзла, — сказала Лаверн. Вона звабливо затремтіла.

— Воно підбиралось до дівчат, — сказав Ренді.

— Та годі тобі, Панчо. Ти ж наче казав, що протверезів.

— Воно підбиралось до дівчат, — вперто повторив він і подумав: «Ніхто не знає, що ми тут. Жодна душа».

— А ти коли-небудь бачив мазутну пляму, Панчо? — Він поклав руку на голі плечі Лаверн майже так само непомітно, як раніше того дня торкнувся грудей Рейчел. Він не торкався грудей Лаверн — принаймні поки що, — але його рука була близько. Ренді відчув, що його це власне не хвилює. Ця чорна кругла пляма на воді. Ось що його хвилювало.

— Бачив на Кейп-Код, чотири роки тому, — сказав він. — Ми всі разом витягали птахів із прибою і намагалися їх відмити...

— Екологічно, Панчо, — схвально сказав Дік. — Mucho[36] екологічно, я вважаю.

Ренді сказав:

— Це було просто велике липке місиво по всій воді. Смугами й великими мазками. Зовсім не схоже на це. Воно не було, ну, знаєте, таким компактним.

Він хотів сказати, що то було схоже на щось випадкове. А ця пляма зовсім не схожа на щось випадкове, навпаки, вона схожа на щось навмисне.

— Я хочу повернутися назад, — сказала Рейчел. Вона все ще дивилась на Діка і Лаверн. Ренді побачив тупий біль на її обличчі. Він подумав, що вона, мабуть, не знає, що його видно.

— Ну, то вертайся, — сказала Лаверн. На її обличчі був вираз абсолютного тріумфу, подумав Ренді, і якщо ця думка здавалася претензійною, вона також здавалася абсолютно правильною. Вираз обличчя не стосувався саме Рейчел, але Лаверн і не намагалась приховати його від тієї дівчини.

Вона наблизилась до Діка на крок, саме крок і був між ними. Тепер вони злегка торкалися стегнами. На якусь коротку мить увага Ренді відволіклась від істоти, що плавала на воді, і зосередилась на Лаверн з якоюсь витонченою ненавистю. Хоча він ніколи не піднімав руки на дівчат, у цю мить він міг би вдарити її з превеликим задоволенням. Не тому, що кохав її (він був трохи захоплений нею, так, і зовсім не трохи збуджений нею, так, і дуже ревнував, коли вона почала липнути до Діка в квартирі, о так, але дівчину, яку він насправді кохав би, він би ніколи не підпустив до Діка ближче, ніж на п’ятнадцять миль), а тому, що знав цей вираз обличчя Рейчел, і знав, що відчуваєш в глибині душі, маючи на обличчі такий вираз.

— Я боюсь, — сказала Рейчел.

— Мазутної плями? — недовірливо перепитала Лаверн, а потім розсміялась. Ренді знову захотілося її вдарити — просто заліпити їй добрячого ляпаса з розмаху, щоб стерти з її обличчя вираз недолугої гордовитості, а на щоці залишити синець у вигляді долоні.

— Подивимось, як ти попливеш назад, — сказав Ренді.

Лаверн поблажливо посміхнулась йому.

— Я ще не готова вертатись, — сказала вона, ніби пояснюючи дитині. Вона подивилась на небо, потім на Діка. — Я хочу дочекатися, коли з’являться зорі.

Рейчел була дівчиною невисокого зросту, гарненькою, але якоюсь пустотливою і трохи невпевненою в собі, що нагадувало Ренді нью-йоркських дівчат: вранці вони поспішають на роботу в ошатно скроєних спідничках із розрізами спереду або збоку і з тією самою трохи невротичною миловидністю. Очі Рейчел завжди блищали, але важко було сказати, чи то задерикуватість надавала їм такого жвавого вигляду, чи просто якась безпричинна тривога.

Зазвичай Дікові більше подобались високі дівчата з темним волоссям і сонними, млосними очима, і Ренді бачив, що між Діком і Рейчел уже по всьому — хай там що було: щось просте і, можливо, трохи нудне з його боку, і щось глибоке й складне, і, можливо, болюче з її. Усе закінчилося з такою ясністю й раптовістю, що Ренді майже почув хрускіт: звук, схожий на тріск сухого хмизу, розламаного об коліно.

Він був сором’язливим хлопцем, але зараз він підійшов до Рейчел і обійняв її за плечі. Вона коротко глянула на нього очима нещасними, але вдячними за його жест, і він був радий, що хоч трохи їй допоміг. Когось вона йому знову нагадала. Щось в її обличчі, в її погляді...

Спочатку він асоціював це з телевізійними ігровими шоу, потім з рекламою крекерів, вафель чи ще якоїсь дурні. Тоді до нього дійшло — вона була схожа на Сенді Дункан, актрису, яка грала у відродженій постановці «Пітера Пена» на Бродвеї.

— Що це таке? — запитала вона. — Ренді? Що це?

— Не знаю.

Він глянув на Діка й побачив, що той дивиться на нього з тією знайомою усмішкою, в якій було більше панібратства, ніж презирства... але презирство теж там було. Можливо, Дік навіть не усвідомлював цього, але воно там було. Вираз його обличчя говорив: «Ну, ось, старий Ренді-панікер, знову напісяв у пелюшки». Це мало би змусити Ренді пробурмотіти щось на кшталт: «Та то пусте, не переймайся, воно попливе собі». Ну, щось таке. Але він промовчав. Нехай Дік сміється собі. Чорна пляма на воді налякала його. Це була правда.

Рейчел відійшла від Ренді й граційно опустилась на коліна на найближчому до плями кутку плоту, і на мить викликала в нього ще чіткішу асоціацію: дівчина на етикетках «Білої Скелі». «Сенді Дункан на етикетках „Білої Скелі“», — промайнуло в його голові. Її волосся, коротко підстрижене, біляве, трохи грубувате, волого лежало на черепі витонченої форми. Він бачив гусячу шкіру на її лопатках над білою стрічкою бюстгальтера.

— Дивись, не впади у воду, Рейч, — сказала Лаверн з неприхованою єхидністю.

— Припини, Лаверн, — сказав Дік, все ще усміхаючись.

Ренді перевів погляд з них, що стояли посеред плоту, вільно обнявшись за талії, злегка торкаючись стегнами, на Рейчел. Тривога вогнем пробігла по його хребту і вирвалась назовні через нерви.

Чорна пляма скоротила вдвічі відстань між собою і кутом плоту, де Рейчел стояла навколішках і дивилася на неї. Раніше до неї було шість чи вісім футів. Тепер відстань була футів три чи навіть менше. І він побачив дивний погляд в її очах, круглу порожнечу, яка здавалась дивним чином схожою на круглу порожнечу тієї штуки у воді.

«Тепер Сенді Дункан сидить на етикетці „Білої скелі“ і вдає, що її загіпнотизував насичений чудовий смак медового печива фірми „Набіско“», по-ідіотському подумав він, відчуваючи, як його серце прискорюється, як це було у воді, і гукнув:

— Рейчел, забирайся звідти!

Далі все відбувалося дуже стрімко — зі швидкістю феєрверку. І все ж він бачив і чув кожну деталь з неймовірною, пекельною ясністю. Здавалося, що кожна деталь опинилася у власній маленькій капсулі.

Лаверн засміялась — на подвір’ї коледжу в яскраву полуденну годину так могла б засміятися будь-яка студентка, але тут, у сутінках, це звучало як сухий злісний регіт відьми, що помішує чаклунське вариво в горщику.

— Рейчел, може, ти краще відій... — сказав Дік, але вона перебила його, майже напевно вперше в житті і, безумовно, востаннє.

— Воно кольорове! — вигукнула вона голосом, сповненим тремкого здивування. Її очі втупилися в чорну пляму на воді з чистим захопленням, і на мить Ренді здалося, що він побачив те, про що вона говорила — кольори — так, кольори, — що закручувалися в насичені, спрямовані всередину спіралі. Потім вони зникли, і знову залишився лише тьмяний, безбарвний чорний колір. — Такі чудові кольори!

— Рейчел!

Вона потягнулася до плями — її біла рука, мармурова від гусячої шкіри, її пальці тяглися до неї, наміряючись доторкнутися; він побачив, які в неї обгризені нігті, ледь не до м’яса.

— Рей...

Він відчув, як пліт нахилився у воду, коли Дік рушив до них. У той же момент він простяг руку до Рейчел з наміром відтягнути її назад, невиразно усвідомлюючи, що не хотів би, щоб це зробив саме Дік.

І тут рука Рейчел торкнулася води — лише вказівним пальцем, від нього побігли маленькі кола — і раптом над нею здійнялась чорна пляма. Ренді почув, як Рейчел хапнула ротом повітря, і раптом порожнеча зникла з її очей. Натомість прийшла смертельна агонія.

Чорна, в’язка речовина розтікалася по її руці, наче багнюка... і Ренді побачив, як під нею її шкіра розчиняється. Вона відкрила рот і закричала. У ту ж мить вона почала хилитися назовні. Вона наосліп замахала другою рукою до Ренді, і він рвонувся, щоб схопити її. Їхні пальці зіткнулися. Її очі зустрілися з його очима, і вона все ще була страшенно схожою на Сенді Дункан. Потім вона зі сплеском упала у воду.

Чорна пляма накрила те місце, де вона зникла.

— Що сталося? — кричала Лаверн позаду них. — Що сталося? Вона впала? Що з нею сталося?

Ренді сіпнувся, немов хотів пірнути вслід за нею, але Дік ривком штовхнув його назад.

— Ні, — сказав він переляканим голосом, зовсім не схожим на голос Діка.

Усі троє побачили, як вона виринула на поверхню. Її руки піднялися, розмахуючи — ні, не руки. Одна рука. Друга була вкрита чорною мембраною, яка звисала клаптями і складками з чогось червоного і перев’язаного сухожиллями, з чогось, що трохи нагадувало рулет з яловичини.

— Допоможіть! — закричала Рейчел. Її очі дивилися на них, потім убік, на них, убік — її очі були схожі на ліхтарики, якими безцільно махали в темряві.

Вона збивала воду в шумовиння.

— Допоможіть, боляче, будь ласка, допоможіть, боляче. БОЛЯЧЕ, БОЛЯЧЧЧЧЧ...

Ренді впав, коли Дік штовхнув його. Тепер він піднявся з дощок плоту й знову пошкандибав туди, не в змозі ігнорувати цей голос.

Він спробував стрибнути у воду, але Дік схопив його, обхопивши своїми великими ручищами худі груди Ренді.

— Ні, вона мертва, — різко прошепотів він. — Господи, хіба ти не бачиш? Вона мертва, Панчо.

Густа чорнота раптом накрила обличчя Рейчел, наче завіса, і її крики спочатку приглушилися, а потім і зовсім обірвалися. Тепер ця чорна субстанція, схоже, обв’язувала її навхрест якимись «мотузками». Ренді бачив, як вони всмоктуються в неї, роз’їдаючи плоть, наче кислота, і коли її яремна вена випустила темний струмінь крові, він побачив, як потвора витягла псевдоніжку, перехоплюючи кривавий струмінь. Він не міг повірити в те, що бачив, не міг цього усвідомити... але не було жодних сумнівів, не було відчуття, що він втрачає розум, не було надії на те, що це сон чи галюцинації.

Лаверн верещала не своїм голосом. Ренді повернувся до неї якраз вчасно, щоб побачити, як вона мелодраматично затулила долонею очі, наче героїня німого кіно.

Він думав, що розсміється і скаже їй про це, але виявив, що не може видушити жодного звуку.

Він озирнувся на Рейчел. Від Рейчел вже майже нічого не залишилось.

Її опір ослаб до такої міри, що радше нагадував спазми. Темрява розпласталася над нею — тепер вона побільшала, подумав Ренді, вона стала більшою, без сумніву — з німою, м’язовою силою. Він бачив, як її рука била по ньому; бачив, як рука застрягла, наче в патоці або на липучці для мух; бачив, як її поглинало. Тепер було видно лише її форму — не у воді, а в чорній субстанції; Рейчел не крутилася, нею крутило, форма ставала все менш впізнаваною, білий спалах — кістка, подумав він і відвернувся, безпорадно виблювавши через борт плоту.

Лаверн все ще кричала. Потім пролунав глухий удар, і вона перестала кричати й почала пхинькати.

«Він ударив її, — подумав Ренді. — Я сам збирався це зробити, пам’ятаєш?»

Він відступив назад, витираючи рот, відчуваючи слабкість і нудоту. І страх. Такий страх, що міг думати лише одним крихітним клаптиком мозку. Незабаром він сам почне кричати. Тоді Діку доведеться дати йому ляпаса, але Дік не запанікував би, о ні, Дік був справжнім героєм. «Треба бути футбольним героєм... щоб подобатись гарним дівчатам», — весело проспівав його розум. Потім він почув, як Дік розмовляє з ним, і подивився на небо, намагаючись очистити голову, відчайдушно намагаючись відігнати від себе видиво того, як Рейчел втрачає людську подобу і стає кашею, а та чорна штука її пожирає, не бажаючи, щоб Дік вліпив йому ляпаса так само, як дав ляпаса Лаверн.

Він подивився на небо й побачив перші зірки, що сяяли там — обриси Великої Ведмедиці вже повністю окреслились, коли останнє біле світло згасало на заході. Була майже сьома тридцять.

— О, Сіско, — спромігся він видушити. — Здається, цього разу ми добряче влипли.

— Що це таке? — Його рука впала на плече Ренді, боляче стискаючи і мнучи його. — Воно з’їло її, ти це бачив? Воно з’їло її, воно, бляха, зжерло її! Що це таке?.

— Я не знаю. Я вже казав, ти хіба не чув?

— Ти мав би знати, ти ж довбаний розумник, ти ж ходиш на всі ці довбані наукові курси! — Тепер Дік сам майже кричав, і це допомогло Ренді взяти себе в руки.

— Нічого подібного немає в жодній науковій книжці, яку я коли-небудь читав, — сказав йому Ренді. — Востаннє я бачив щось таке на Гелловінському шок-шоу в Ріальто, коли мені було дванадцять років.

Тепер потвора знову набула круглої форми. Вона плавала на воді за десять футів від плоту.

— Воно побільшало, — застогнала Лаверн.

Коли Ренді вперше побачив пляму, він припустив, що її діаметр становив близько п’яти футів. Тепер же вона мала бути щонайменше вісім футів у поперечнику.

— Воно побільшало, бо з’їло Рейчел! — Лаверн заплакала, а потім знову почала верещати.

— Припини, або я зламаю тобі щелепу, — сказав Дік, і вона замовкла, не одразу, а затихла поступово, як ото завмирає музика, коли хтось вимикає струм, не знявши голку з платівки. Очі в неї були величезні.

Дік озирнувся на Ренді.

— Ти в порядку, Панчо?

— Не знаю. Гадаю, що так.

— От і добре, друже.

Дік спробував усміхнутися, і Ренді з деякою тривогою побачив, що йому це вдалося — невже якась частина Діка насолоджувалася цим?

— То ти не маєш жодної ідеї, що б це могло бути?

Ренді похитав головою. Можливо, це таки мазутна пляма... або була нею, поки з нею щось не сталося. Можливо, в неї певним чином влучили космічні промені. А може, Артур Ґодфрі[37] обісцяв її атомною сумішшю для млинців, хто знає? Хто може знати?

— Як гадаєш, ми зможемо пропливти повз нього? — допитувався Дік, трясучи Ренді за плече.

— Ні! — закричала Лаверн.

— Припини, Лаверн, бо я тебе придушу, — сказав Дік, знову підвищуючи голос. — Я не жартую.

— Ти ж бачив, як воно швидко впоралося з Рейчел, — сказав Ренді.

— Можливо, тоді воно було голодне, — припустив Дік. — А тепер нажерлося.

Ренді згадав, як Рейчел стояла навколішках на розі плоту, така спокійна й гарненька у своєму ліфчику й трусиках, і відчув, як до горла знову підступає нудота.

— Спробуй, — запропонував він Діку.

Дік невесело всміхнувся.

— О, Панчо.

— О, Сіско.

— Я хочу додому, — ледь чутно прошепотіла Лаверн. — Добре?

Ніхто з них не відповів.

— Тож почекаємо, поки воно забереться, — сказав Дік. — Як прийшло, так і піде.

— Можливо, — сказав Ренді.

Дік подивився на нього, його обличчя в темряві було сповнене лютої зосередженості.

— Можливо? Що ще, в біса, за «можливо»?

— Ми припливли, і воно припливло. Я бачив, як воно припливло, наче відчуло наш запах. Якщо воно нажерлось, як ти кажеш, воно піде. Напевно. Якщо ж воно все ще голодне... — Він знизав плечима.

Дік стояв, задумливо похиливши голову. З його короткого волосся все ще скрапувала вода.

— Почекаємо, — сказав він. — Нехай жере рибу.





* * *


Минуло п’ятнадцять хвилин. Вони мовчали. Стало холодніше. Було мабуть, градусів десять, а всі троє були в нижній білизні. Після перших десяти хвилин Ренді почув швидке, переривчасте клацання зубів Діка.

Лаверн спробувала пригорнутися до Діка, але він відсторонив її — м’яко, але доволі рішуче.

— Дай мені спокій поки що, — сказав він.

І вона сіла, схрестивши руки на грудях, обхопивши лікті руками й тремтячи. Вона подивилась на Ренді, її очі говорили йому, що він може підійти до неї, обійняти, що тепер можна.

Натомість він відвів погляд, повернувшись до темної плями на воді. Вона просто лежала на воді, не наближаючись, але й не віддаляючись. Він подивився в бік берега — там був пляж, примарний білий півмісяць, який немов плив кудись. Дерева за ним утворювали темну, горбкувату лінію горизонту. Йому здалося, що він бачить «Камаро» Діка, але він не був упевнений.

— Ми просто зірвались і поїхали, — сказав Дік.

— Точно, — сказав Ренді.

— Нікому не сказали.

— Ні.

— Тож ніхто не знає, що ми тут.

— Ні.

— Припиніть! — закричала Лаверн. — Припиніть, ви мене лякаєте!

— Стули пельку, — недбало кинув Дік, і Ренді розсміявся, незважаючи на те, що Дік часто так казав, і його це завжди дратувало. — Якщо нам доведеться ночувати тут, то доведеться. Хтось почує наші крики завтра. Ми ж не посеред австралійської глибинки, чи не так, Ренді?

Ренді нічого не відповів.

— Так же?

— Ти знаєш, де ми, — сказав Ренді. — Ти знаєш так само добре, як і я. Ми звернули з 41-го шосе, проїхали вісім миль по бездоріжжю...

— Котеджі через кожні п’ятдесят футів.

— Літні котеджі. Зараз жовтень. Вони порожні, всі до одного. Ми приїхали сюди, і нам довелося об’їжджати кляті ворота, знаки «ПРОХІД ЗАБОРОНЕНО» через кожні 50 футів.

— Ну й що? Сторож... — голос Діка звучав трохи роздратовано, трохи неврівноважено. Трохи перелякано? Вперше за сьогодні, вперше за цей місяць, за цей рік, можливо, вперше за все життя? І тут з’явилась приголомшлива думка — Дік втрачає цноту безстрашності. Ренді не був упевнений, що відбувається саме це, але думав, що так воно і є... і отримував від цього збочену насолоду.

— Красти нічого, руйнувати нічого, — сказав він. — Якщо тут і є сторож, то він, напевно, навідується сюди раз на два місяці.

— Мисливці...

— Наступного місяця, так, — сказав Ренді й миттю прикусив язика. Йому вдалось налякати й самого себе також.

— Може, воно від нас відчепиться, — сказала Лаверн. Її губи розпливлися в жалюгідній усмішці. — Може, воно просто... ну, знаєте... візьме й відчепиться від нас?

Дік сказав:

— Може, свині літають...

— Воно рухається, — сказав Ренді.

Лаверн схопилась на ноги. Дік підійшов до Ренді, і на мить пліт нахилився, налякавши Ренді, і його серце зірвалося в галоп, а Лаверн знову заверещала. Потім Дік відступив трохи назад, і пліт стабілізувався, причому лівий передній кут (якщо повернутися обличчям до берега) нахилився трохи більше, ніж решта плоту.

Воно примчало зі страхітливою швидкістю, немов ковзнуло по маслу, і Ренді побачив кольори, які бачила Рейчел — фантастичні червоні, жовті й сині, що спіраллю розтікалися по ебеновій поверхні, яка нагадувала розплавлену пластмасу або темну, пружну штучну шкіру. Воно піднімалося й опускалося разом із хвилями, і це змінювало кольори, змушувало їх кружляти й змішуватися. Ренді зрозумів, що зараз перекинеться, впаде прямо в нього, він уже відчував, як нахиляється...

З останніх сил він ударив себе правим кулаком в ніс жестом людини, яка стримує кашель, тільки вдарив трохи вище і значно сильніше. Його ніс спалахнув од болю, він відчув, як кров тепло потекла по обличчю, і він зміг відступити назад, вигукнувши:

— Не дивись! Не дивись туди! Діку! Не дивись прямо на нього, від кольорів у тебе знесе дах!

— Воно намагається залізти під пліт, — похмуро сказав Дік. — Що це за лайно, Панчо?

Ренді подивився, подивився дуже уважно. Він побачив, що істота притискається до борту плоту, сплющуючись до форми, схожої на половину піци. На мить здалося, що вона там накопичується, густішає, і Ренді раптом подумав, що вона накопичується й згруповується, щоб вибратись на поверхню плоту.

Потім вона протиснулася під нього. На мить йому здалося, що він почув шум — грубий шум, наче рулон брезенту втягають у вузьке вікно, — але це, можливо, були лише нерви.

— Воно пірнуло? — запитала Лаверн, і в її тоні було щось дивно безтурботне, наче вона щосили намагалась вести розмову, але при цьому вона кричала. — Воно під плотом? Воно під нами?

— Так, — відповів Дік. Він подивився на Ренді. — Я попливу до берега прямо зараз, — сказав він. — Якщо воно там, то у мене є хороший шанс.

— Ні! — заверещала Лаверн. — Ні, не залишай нас тут, не...

— Я швидко плаваю, — сказав Дік, дивлячись на Ренді й повністю ігноруючи Лаверн. — Але я мушу йти, поки воно під плотом.

Ренді відчув, що його мозок мчить зі швидкістю ракети — з тим жирним, нудотним збудженням, як в останні кілька секунд перед тим, як тебе знудить у повітряний струмінь дешевого карнавального атракціону. Саме в цей момент стало чутно, як порожні бочки під плотом лунко стукають одна об одну, як листя на деревах за пляжем сухо шелестить під легким подихом вітру, і саме тепер був час замислитись, чому воно полізло під пліт.

— Так, — сказав він Діку. — Але я не думаю, що в тебе вийде.

— Вийде, — відповів Дік і рушив до краю плоту.

Він зробив два кроки й зупинився.

Його дихання прискорювалося, мозок готував серце й легені до того, щоб він проплив найшвидші п’ятдесят ярдів у своєму житті, але раптом його дихання зупинилось, як і все інше, просто зупинилось посеред вдиху. Він повернув голову, і Ренді побачив, як напнулися жили в нього на шиї.

— Панч... — промовив він здивованим, здушеним голосом, а потім почав кричати.

Він кричав з дивовижною силою, густим баритоном, який розколювався до рівнів дикого сопрано. Його крик був таким гучним, що відбивався від берега примарними напівтонами. Спочатку Ренді подумав, що він просто кричить, а потім зрозумів, що це було слово — ні, два слова, ті самі два слова знову й знову:

— Моя нога! — кричав Дік. — Моя нога! Моя нога! Моя нога!

Ренді глянув униз. Ступня Діка якось дивно провалювалась у пліт. Причина була очевидна, але розум Ренді спочатку відмовлявся її прийняти — це було надто неможливо, надто божевільно гротескно. Він спостерігав, як ногу Діка затягувало між двома дошками, які утворювали поверхню плоту.

Потім він побачив зблиск темного сяйва чорної істоти за п’ятою і пальцями ноги, темного сяйва, живого, з в’юнкими, зловісними кольорами.

Істота вхопила його за ногу («Моя нога! — заверещав Дік, ніби на підтвердження цього елементарного висновку. — Моя нога, о моя нога, моя НОГАААААА!»). Він наступив на щілину між дошками («...наступиш на щілину — зламаєш мамі спину», — зринув у пам’яті Ренді дурнуватий дитячий віршик), а істота піджидала там, унизу.

Вона була...

— Тягни! — закричав він у відповідь. — Тягни, Діку, чорт забирай, тягни!

— Що відбувається? — заверещала Лаверн, і Ренді неясно усвідомив, що вона не просто трясла його за плече, вона впилася в нього своїми нігтями у формі лопаток, наче пазурами. Від неї не варто було чекати й грама допомоги. Він штовхнув її ліктем у живіт. Вона кавкнула, закашлялась і сіла на зад. Він підскочив до Діка й схопив його за руку.

Вона була тверда, як каррарський мармур, кожен м’яз виділявся, як ребро скульптурного скелета динозавра. Тягнути Діка було все одно, що намагатися вирвати з землі велике дерево з корінням. Очі Діка були закочені до темно-лілового присмеркового неба, осклілі й ошелешені, і він усе ще кричав, кричав, кричав.

Ренді подивився вниз і побачив, що нога Діка зникла в щілині між дошками по щиколотку. Щілина була завширшки з чверть дюйма, точно не більше пів дюйма, але його нога провалилася в неї. Кров потекла по білих дошках товстими темними нитками. Чорна маса, схожа на розплавлений пластик, пульсувала в щілині вгору й униз, вгору й униз, наче серцебиття.

Треба його витягти. Треба витягти його чимшвидше, інакше ми взагалі його не витягнемо... тримайся, Сіско, будь ласка, тримайся...

Лаверн звелась на ноги й відступила від викривленого, захриплого від крику Діка дерева, що стояло в центрі плоту, припнутого до якоря під жовтневими зорями на озері Каскейд. Вона заціпеніло хитала головою, схрестивши руки на животі там, де її вдарив лікоть Ренді.

Дік важко навалився на нього, безглуздо махаючи руками. Ренді глянув униз і побачив кров, що струменіла з гомілки Діка, яка тепер звужувалась, як загострений олівець звужується до вістря — тільки вістря тут було біле, а не чорне, вістрям була кістка, ледве помітна.

Чорна маса знову набухла, смоктала, жерла.

Дік заголосив.

Більше ніколи не гратиме у футбол цією ногою, ЯКОЮ ногою, ха-ха, і він потягнув Діка щосили, але все одно було схоже, ніби він тягнув дерево з корінням.

Дік знову нахилився, і тепер він видав довгий, пронизливий крик, від якого Ренді відсахнувся і сам заверещав, затуляючи вуха руками. Кров бризкала з отворів у литці та гомілці Діка; його колінна чашечка посиніла, випнулась, намагаючись витримати величезний тиск, який чинився на неї, коли чорна істота дюйм за дюймом затягувала ногу Діка вниз через вузьку щілину.

Не можу йому допомогти. Яка ж вона сильна! Тепер уже не зможу йому допомогти, мені шкода, Діку, дуже шкода...

— Обійми мене, Ренді, — заволала Лаверн, хапаючись за нього з усіх боків, зариваючись обличчям йому в груди. Її обличчя було таким гарячим, що аж наче шкварчало.

— Обійми мене, будь ласка, обійми мене...

Цього разу він обійняв.

Лише згодом до Ренді прийшло жахливе усвідомлення: вони вдвох майже напевно могли б допливти до берега, поки чорна істота була зайнята Діком, і якби Лаверн відмовилась спробувати, він міг би зробити це сам.

Ключі від «Камаро» лежали в джинсах Діка на пляжі. Він міг би це зробити... але усвідомлення того, що він міг би, прийшло до нього занадто пізно.

Дік помер у той момент, коли його стегно почало зникати у вузькій щілині між дошками. Кричати він перестав за кілька хвилин до цього. Відтоді він видавав лише густе, сиропоподібне булькання. Потім і це припинилось. Коли він знепритомнів, падаючи долілиць, Ренді почув, як те, що залишилося від стегнової кістки його правої ноги, хруснуло й розкололось, як зелена гілка.

За мить Дік підняв голову, озирнувся навколо й розтулив рота. Ренді подумав, що він знову хотів закричати. Натомість він випустив великий струмінь крові, такої густої, що вона стала майже твердою. Теплі краплі забризкали Ренді і Лаверн, і вона знову почала кричати, тепер уже хрипко.

— Оооо! — кричала вона, і її обличчя перекосилося в напівбожевільній відразі. — Оооо! Кров! Оооо, кров! Кров! — Вона намагалася стерти із себе ті бризки, але тільки розмазувала їх по тілу.

Кров лилася з очей Діка з такою силою, що вони майже комічно вирячилися від сили кровотечі. Ренді подумав: «Ось вам приклад життєвої сипи! Господи, ви тільки подивіться! Він же просто якийсь пожежний гідрант у людській подобі! Боже! Боже! Боже!».

З обох вух Діка текла кров. Його обличчя було огидною фіолетовою ріпою, безформно роздутою неймовірним гідростатичним тиском, спрямованим ізсередини назовні; це було обличчя людини, яку стискала у ведмежих обіймах жахлива й непізнавана сила.

А потім, на щастя, все закінчилось.

Дік знову впав долілиць, його волосся звисало на закривавлені дошки плоту, і Ренді з нудотним подивом побачив, що навіть шкіра на голові Діка кровоточила.

Звуки з-під плоту. Жвакаючі звуки.

Саме тоді його хиткому, перевантаженому розуму й сяйнуло, що він може спробувати поплисти до берега і має всі шанси встигнути. Але Лаверн обважніла в його руках, зловісно обважніла; він подивився на її розслаблене обличчя і відкотив повіку, але побачив тільки очний білок, і зрозумів, що вона не знепритомніла, а впала в глибокий шок.

Ренді подивився на поверхню плоту. Звичайно, він міг би покласти її на пліт, але дошки були лише фут завширшки. Влітку до плоту була прикріплена платформа для стрибків у воду, але її зняли і кудись поклали. Нічого не залишилося, крім поверхні самого плоту, чотирнадцяти дощок, кожна з яких була у фут завширшки і двадцять футів завдовжки. Неможливо було покласти її на пліт, не накривши її непритомним тілом якусь із цих щілин.

«Наступиш на щілину — зламаєш мамі спину».

«Заткнись».

А потім його розум настирливо зашепотів; «Все одно зроби це. Поклади її на пліт і пливи до берега».

Але він не зробив цього, не зміг. Жахливе відчуття провини охопило його від цієї думки. Він тримав її, відчуваючи м’яке, постійне тяжіння на руках і в спині. Вона була великою дівчиною.





* * *


Дік заглиблювався все далі.

Ренді тримав Лаверн у своїх стомлених руках і спостерігав, як це відбувається. Він не хотів цього робити, і на довгі секунди, які, можливо, навіть були хвилинами, він зовсім відвертав обличчя, але його погляд раз у раз повертався назад.

Зі смертю Діка все, здавалось, пришвидшилось.

Решта його правої ноги зникла, а ліва витягалася все далі й далі, аж поки Дік не став схожий на одноногого балетного танцюриста, який виконує неможливий шпагат. Почувся хрускіт тазу, немов зламалася куряча дужка, а потім, коли живіт Діка почав зловісно роздуватися від нового тиску, Ренді надовго відвернувся, намагаючись не чути мокрих звуків, намагаючись сконцентруватися на болю в руках. Він подумав, що, можливо, зможе привести її до тями, але поки що краще мати пульсуючий біль в руках і плечах. Це відволікало й давало йому поживу для роздумів.

Ззаду почувся звук, схожий на хрускіт міцних зубів, що трощили повний рот льодяників. Коли він озирнувся, то побачив, що ребра Діка пропихуються в щілину. Його руки були підняті вгору, і він нагадував непристойну пародію на Річарда Ніксона, який показував знак «V» — перемога, чим доводив демонстрантів до сказу в шістдесятих і сімдесятих роках минулого сторіччя.

Очі в нього були розплющені. Язик висунувся, ніби дражнив Ренді.

Ренді знову подивився вбік, на озеро. «Шукай вогники», — сказав він собі. Він знав, що там не було ніяких вогників, але все одно казав собі це. «Видивляйся ліхтарики, хтось же має залишитися на тиждень у своїй хатині, осіннє листя, таке неможна пропустити, візьми свій „Нікон“, рідні вдома будуть у захваті від слайдів».

Коли він озирнувся, руки Діка були підняті вгору. Він більше не був Ніксоном; тепер він був футбольним суддею, який сигналізував, що додаткове очко було зараховане.

Голова Діка, здавалося, сиділа на дошці.

Його очі все ще були розплющені.

Язик все ще був висолоплений.

— О, Сіско, — пробурмотів Ренді й знову відвернувся. Руки й плечі в нього боліли вже нестерпно, але він все ще тримав Лаверн на руках. Він подивився на дальній берег озера. Там було темно. Зірки рясно розсипались на чорному небі, немов розлите холодне молоко якимось чином зависло високо в повітрі.

Минали хвилини. «Зараз він піде. Можеш дивитися. Гаразд, так, добре. Але не дивись. Про всяк випадок, не дивись. Згода? Згода. Безумовно. Так говоримо ми всі, і так говоримо всі ми».

Тож він все одно подивився, і якраз устиг побачити, як пальці Діка зникають у щілині, як їх затягує вниз. Вони ворушилися — ймовірно, рух води під плотом передавався невідомій істоті, яка схопила Діка, і цей рух потім передавався пальцям Діка.

Можливо, можливо. Але Ренді здавалося, що Дік махає йому рукою.

Сіско Кід махав йому на прощання, посилаючи йому останнє adiós[38]. Уперше він відчув, як його свідомість зробила нудотний крен — здавалось, вона нахилилась так само, як нахилився сам пліт, коли всі четверо стали на один його бік. Вона вирівнялась, але Ренді раптом зрозумів, що божевілля — справжнє божевілля, — можливо, зовсім поруч.

Футбольний перстень Діка — «Збірна, 1981» — повільно ковзав угору по середньому пальцю його правої руки. Зоряне світло облямовувало золото й вигравало в дрібненьких жолобках між вигравіруваними цифрами: 19 з одного боку червонуватого каменю, 81 — з другого. Перстень зісковзнув з його пальця. Перстень був трохи завеликий, щоби пролізти крізь щілину, і, звісно, не стискався.

Він лежав на дошці. Це було все, що залишилося від Діка. Діка не стало. Більше не буде темноволосих дівчат із млосними очима, не буде шльопань мокрим рушником по голому заду Ренді, коли він виходив з душу, не буде проривних пробіжок з середини поля, коли вболівальники підхоплювались на ноги на трибунах, а чирлідерки істерично крутили кульбіти вздовж бокових ліній. Більше не буде швидких поїздок на «Камаро» після настання темряви, коли група «Тін Ліззі» репетує з магнітофона «Всі хлопці повернулись в місто». Більше не буде Сіско Кіда.

Знову почувся слабкий шурхіт — наче рулон брезенту повільно витягли крізь вузьке вікно.

Ренді стояв босоніж на дошках. Він глянув униз і побачив, що щілини навколо обох ніг раптово заповнилися лискучою чорнотою. Очі в нього вирячились. Він згадав про те, як кров бризнула з рота Діка майже суцільною мотузкою, як очі Діка вибалушились, наче на пружинах, коли крововиливи, викликані гідростатичним тиском, чавили його мозок.

Воно чує мій запах. Воно знає, що я тут. Воно може вилізти? Може пролізти крізь щілини? Може? Може?

Він втупився вниз, не помічаючи тягаря непритомного тіла Лаверн, зачарований страхітністю цього питання, гадаючи, що він відчуватиме, коли ця штука потече по його ногах, коли вчепиться в нього.

Лискуча чорнота піднялась майже до краю щілин (Ренді піднявся навшпиньки, навіть не усвідомлюючи того, шо робить), а потім опустилася вниз. Знову почувся брезентовий шурхіт. І раптом Ренді побачив її на воді, велику темну родимку, тепер, мабуть, футів п’ятнадцять у діаметрі. Вона піднімалась і опускалась разом з легкими хвильками, піднімалась і опускалась, піднімалась і опускалась, і коли Ренді примітив кольори, що рівномірно пульсували по ній, він із зусиллям відірвав погляд.

Він поклав Лаверн на дошки, і щойно його м’язи розслабились, руки почали дико труситися. Не звертаючи на це уваги, він став навколішки біля неї, її волосся розсипалося по білих дошках нерівним темним віялом. Він стояв навколішках і дивився на ту темну родимку на воді, готовий підхопити Лаверн знову, якщо пляма заворушиться.

Він почав легенько поляскувати її — спочатку по одній щоці, а потім по другій, туди-сюди, наче секундант, який намагається отямити боксера. Лаверн не хотіла опритомнювати. Лаверн не хотіла «пройти стартове поле й зібрати двісті доларів» або «перейти на залізницю Редінґа»[39]. Лаверн уже всього надивилась. Але Ренді не міг охороняти її всю ніч, піднімаючи, як лантух, щоразу, коли та штука ворухнеться (до того ж дивитися на неї довго не можна було, ось у чому справа). Однак він знав один прийомчик. І дізнався він про нього не в коледжі, а від друга свого старшого брата. Цей друг був парамедиком у В’єтнамі й знав масу всіляких трюків: як наловити вошей з людської голови і влаштувати їхні перегони в сірниковій коробці, як розводити кокаїн дитячим проносним, як зашивати глибокі порізи звичайною голкою з ниткою. Одного разу вони заговорили про те, як витвережувати п’яних в зюзю людей, щоб ті не захлинулися власним блювотинням і не померли, як Бон Скотт, вокаліст групи «Ей-Сі/Ді-Сі».

— Хочеш когось швидко отямити? — запитав друг з каталогом цікавих трюків. — Тоді спробуй це. — І він розповів Ренді трюк, який Ренді тепер і використав.

Він нахилився і щосили вкусив Лаверн за пипку вуха.

Гаряча, гірка кров чвиркнула йому в рот. Повіки Лаверн злетіли вгору, як штори. Вона закричала хрипким, гаркітливим голосом і накинулась на нього. Ренді підняв голову і побачив лише дальню частину істоти; решта була вже під плотом. Вона рухалася з моторошною, жахливою, безшумною швидкістю.

Він знову смикнув Лаверн, його м’язи запротестували, їх ледь не зсудомило. Вона била його по обличчю. Однією рукою вдарила його чутливий ніс, і в нього перед очима засяяли червоні зірки.

— Припини! — крикнув він, човгаючи ногами по дошках. — Припини, суко, воно знову під нами, припини, або я тебе кину додолу, Богом клянуся, кину!

Вона вмить перестала розмахувати руками, і вони зімкнулися на його шиї, неначе руки потопельника. Її очі здавалися зовсім білими у світлі мерехтливих зірок.

— Припини! — Вона ніби й не чула. — Припини, Лаверн, ти мене душиш!

Вона вчепилася в нього ще міцніше. Його охопила паніка. Лункий перестук бочок приглух — він подумав, що це через істоту під плотом.

— Я не можу дихати!

Зашморг трохи послабився.

— Тепер слухай. Я збираюсь опустити тебе на дошки. Нічого страшного, якщо ти...

Але вона почула лише «опустити тебе». Її руки знову стиснулись у смертельному хваті. Правою рукою він підтримував її спину. Він зігнув пальці й дряпнув її нігтями. Вона дриґнула ногами, хрипко нявкнувши, і на мить він майже втратив рівновагу. Вона відчула це й завмерла, радше від страху, ніж від болю.

— Стань на дошки.

— Ні! — Її подих обдав його щоку гарячим вітром пустелі.

— Воно не дістане тебе, якщо ти стоятимеш на дошках.

— Ні, не опускай мене, воно дістане мене, я знаю, що дістане, я знаю...

Він знову дряпнув її за спину. Вона закричала від гніву, болю і страху.

— Ставай на ноги, або я тебе кину, Лаверн.

Він опустив її повільно й обережно, вони обоє дихали з різким присвистом — гобой і флейта. Її ноги торкнулися дощок. Вона відсмикнула ноги, наче дошки були розпечені.

— Опусти їх! — прошипів він. — Я не Дік, я не можу тримати тебе всю ніч!

— Дік...

— Мертвий.

Її ноги торкнулися дощок. Потроху він відпустив її. Вони стояли обличчям одне до одного, як танцюристи. Він бачив, що вона чекає, що воно ось-ось до неї доторкнеться. Її рот роззявився, як у золотої рибки.

— Ренді, — прошепотіла вона. — Де воно?

— Під плотом. Подивись униз.

Вона подивилась. Він подивився. Вони побачили, як чорнота заповнює щілини майже по всьому плоту. Ренді відчував її жагу, і думав, що Лаверн теж.

— Ренді, будь ласка...

— Тсс.

Так вони й стояли.

Ренді забув зняти годинника, коли забіг у воду, і тепер зафіксував п’ятнадцять хвилин. О чверть на дев’яту чорна штука знову вислизнула з-під плоту. Вона відпливла футів на п’ятнадцять, а потім зупинилась, як і раніше.

— Я збираюся сісти, — сказав він.

— Ні!

— Я втомився, — сказав він. — Я сяду, а ти подивишся на нього. Тільки не забувай відводити погляд. Потім я встану, а ти сядеш. Ось так. Тримай. — Він дав їй свій годинник. — П’ятнадцятихвилинні зміни.

— Воно з’їло Діка, — прошепотіла вона.

— Так.

— Що це?

— Не знаю.

— Мені холодно.

— Мені теж.

— Тоді обійми мене.

— Я обіймав тебе достатньо.

Вона затихла.

Сидіти було райською насолодою; не дивитися на істоту — блаженством. Тим часом він спостерігав за Лаверн, переконуючись, що вона постійно відводить очі від істоти на воді.

— Що нам робити, Ренді?

Він подумав.

— Чекати, — сказав він.

Коли минуло п’ятнадцять хвилин, він підвівся і дозволив їй спочатку посидіти, а потім полежати пів години. Потім він знову поставив її на ноги, і вона постояла ще п’ятнадцять хвилин. Так вони й змінювали одне одного. О чверть на десяту зійшла холодна скоринка місяця і прокреслила доріжку на воді. О пів на десяту над водою лунко розлігся пронизливий, самотній крик, і Лаверн скрикнула.

— Замовкни, — сказав він. — Це просто гагара.

— Я замерзаю, Ренді, у мене все заніміло.

— Нічим не можу допомогти.

— Обійми мене, — сказала вона. — Ти мусиш. Ми будемо тримати одне одного. Ми можемо сісти і пильнувати за ним разом.

Він опирався, але холод, що пронизав його до кісток, переконав його.

— Гаразд.

Вони сиділи разом, обійнявшись, і щось сталося — природне чи збочене, але сталося. Він відчув приплив бажання. Долоня знайшла її грудь, обтягнуту вологим нейлоном, і стиснула. Вона зітхнула, і її рука потягнулася до промежини його трусів.

Другою долонею він ковзнув униз і знайшов місце, де було трохи тепла. Він штовхнув її на спину.

— Ні, — сказала вона, але рука в його промежині почала рухатися швидше.

— Мені його видно, — сказав він. Його серцебиття знову прискорилося, розганяючи кров, виштовхуючи тепло до поверхні холодної голої шкіри. — Я бачу його.

Вона щось прошепотіла, і він відчув, як резинка трусів ковзає вниз по його стегнах. Він спостерігав за нею. Він ковзнув вгору, вперед, в неї. Тепло.

Боже, вона була теплою, принаймні там. Вона видала гортанний звук, і її пальці вхопилися за його холодні, стиснуті сідниці.

Він дивився на нього. Воно не рухалось. Він дивився. Він уважно спостерігав за ним.

Тактильні відчуття були неймовірні, фантастичні. Він не був досвідченим, але й незайманим не був; він кохався з трьома дівчатами, але так ніколи не було. Вона застогнала й почала піднімати стегна. Пліт м’яко погойдувався, наче найжорсткіше у світі водяне ліжко. Бочки внизу глухо бурмотіли.

Він спостерігав за ним. Кольори почали кружляти — тепер повільно, чуттєво, без загрози; він спостерігав за ним і спостерігав за кольорами. Його очі були широко розплющені.

Кольори були в його очах. Йому не було холодно, йому було жарко, жарко, як у перший день на пляжі на початку червня, коли ти відчуваєш, як сонце стягує твою зимово-білу шкіру, змушує її червоніти, надає їй якогось

(кольори)

кольору, якогось відтінку. Перший день на пляжі, перший день літа, діставай старі пісні «Біч Бойз», діставай «Рамоунз». «Рамоунз» говорили тобі, що Шина — панк-рокер, «Рамоунз» говорили тобі, що ти можеш поїхати автостопом на пляж Роквей-біч, пісок, пляж, кольори

(рухається, починає рухатись)

і відчуття літа, текстура; Гері Ю. С. Бондс, школа закінчилась, і я можу вболівати за Янкі з трибун, дівчата в бікіні на пляжі, пляж, пляж, пляж, о, ти любиш? ти любиш?

(любиш)

пляж, ти любиш?

(люблю, люблю)

пружні груди, що пахнуть олією Коппертона, і якщо нижня частина бікіні була досить маленькою, то можна було побачити трохи

(волосся її волосся її ВОЛОССЯ У... О БОЖЕ У ВОДІ її ВОЛОССЯ)

Він рвонувся назад, намагаючись витягнути її, але істота примчала з маслянистою швидкістю і вмить вплуталася в її волосся, немов нитками густого чорного клею, і коли він витягнув Лаверн на пліт, вона вже кричала, неймовірно обважнівши через ту потвору, яка вчепилася в неї; вона вихопилась із води звивистою, жахливою мембраною, яка рясно спливала яскравими, пломенистими кольорами — багряно-червоними, сліпучо-смарагдовими, похмурою охрою.

Вона затекла на обличчя Лаверн припливною хвилею, немов «злизавши» його.

Її ноги борсалися й барабанили по дошках. Потвора крутилася і совалася там, де колись було обличчя Лаверн. Кров потоками стікала по її шиї. Заверещавши, не чуючи свого крику, Ренді кинувся до неї, вперся ногою в її стегно й штовхнув.

Вона перевернулась і шубовснула у воду, блиснувши в місячному світлі білими, немов алебастровими ногами. Кілька нескінченних миттєвостей вода пінилася і плескалася об борт плоту, наче хтось підчепив там на гачок найбільшого в світі окуня, і він бився і пручався, як навіжений.

Ренді закричав. Він кричав. А потім, для різноманітності, закричав ще раз.

Десь через пів години, коли шалені бризки й боротьба вже давно закінчилися, гагари почали кричати у відповідь.





* * *


Ця ніч була вічною.





* * *


За чверть до п’ятої небо на сході почало світлішати, і він відчув повільне піднесення духу. Це тривало якусь мить, і було таке ж фальшиве, як і світанок. Він стояв на дошках, напівзаплющивши очі, опустивши підборіддя на груди. Ще годину тому він сидів на дошках і раптом прокинувся, розбуджений — і тільки тоді зрозумівши, що спав, і це було найстрашніше — цим жахливим «брезентовим» шурхотом. Він схопився на ноги за лічені секунди до того, як чорнота почала жадібно присмоктуватись до нього між дошками. Він хрипко вдихав і видихав; потім вкусив себе за губу, аж до крові.

Ти заснув, ти спав, придурку!



Через пів години та штука знову вилізла з-під нього, але він більше не сідав. Він боявся сідати, боявся, що засне, і що цього разу розум не розбудить його вчасно.

Його ноги все ще стояли прямо на дошках, коли схід наповнився сильнішим світлом, цього разу справжнім світанком, і заспівали перші ранкові птахи. Сходило сонце, і о шостій ранку посвітлішало так, що він зміг розгледіти пляж. Яскраво-жовтий «Камаро» Діка стояв на тому самому місці, де він його припаркував, носом до стовпчика огорожі. Пляж був усіяний недбало розкиданими яскравими сорочками, светрами й чотирма парами джинсів. Це видовище сповнило його новим жахом, хоча він думав, що його здатність жахатися, мабуть, уже вичерпана. Він бачив свої джинси, одна штанина яких була вивернута, і було видно кишеню. Джинси лежали на піску з таким безпечним виглядом; вони немов чекали, поки він підійде і, схопившись за кишеню, щоб не випав дріб’язок, затягне вивернуту штанину назад, щоб усе було як слід. Він майже відчував, як вони шурхатимуть по його ногах, коли він їх надіватиме, відчував, як застібає латунний ґудзик над ширінкою...

(ти любиш так я люблю)

Він подивився ліворуч і побачив, як вона легенько гойдається на хвильках, чорна й кругла, як дно бочки. На її шкурі закружляли кольори, і він швидко відвернувся.

— Іди додому, — прохрипів він. — Іди додому або поїдь у Каліфорнію і попробуйся на який-небудь фільм жахів Роджера Кормана[40].

Десь далеко загудів літак, і він поринув у дрімотну фантазію. «Нас вважають зниклими безвісти, нас чотирьох. Пошуки поширюються все далі за межі Хорлікса. Якийсь фермер пригадує, як повз нього проїхав жовтий „Камаро“, „що мчав так, наче за ним чорти гнались“. Пошуки зосереджуються в районі озера Каскейд. Приватні пілоти зголошуються провести швидкий повітряний пошук, і один хлопець, пролітаючи над озером на своєму „Бічкрафт Твін Бонанза“, бачить хлопця, який стоїть голий на плоту, одного хлопця, одного вцілілого, одного...»

Він зловив себе на тому, що ось-ось звалиться у воду, і знову заїхав кулаком собі в ніс, скрикнувши від болю.

Чорна тварюка негайно рвонула до плоту й шурхнула під нього — мабуть, вона чує, або відчуває... або ще щось.

Ренді чекав.

Цього разу минуло сорок п’ять хвилин, перш ніж вона забралася звідти.

Його розум повільно обертався у світлі, що розгорялось.





* * *


(ти любиш так я люблю вболівати за Янкіз і за Сома ти любиш Сома так я люблю...

(Траса 66 пам’ятаєш корвет Джордж Махаріс в корветі Мартін Мілнер в корветі ти любиш корвет...

(так, я люблю корвет...

(я люблю ти любиш...

(так спекотно сонце як запалювальне скло воно було в її волоссі і це світло я пам’ятаю найкраще світло літнє світло

(літнє світло)





* * *


...післяобід.

Ренді плакав.

Він плакав, бо з’явилось щось нове — щоразу, коли він намагався сісти, істота ковзала під пліт. Значить, воно не було зовсім безмозке; воно або відчувало, або здогадувалось, що може дістатися до нього, коли він сидить.

— Забирайся геть, — закричав Ренді, дивлячись на велику чорну пляму на воді.

За п’ятдесят ярдів од нього, знущально близько, туди-сюди по капоту «Камаро» Діка стрибала білка.

— Забирайся геть, будь ласка, йди куди завгодно, тільки дай мені спокій. Я тебе не люблю.

Потвора не рухалась. На її видимій поверхні закружляли кольори.

(ти любиш ти любиш мене)

Ренді відірвав од них погляд і глянув на пляж, шукаючи порятунку, але там нікого не було, нікогісінько. Його джинси все ще лежали там, одна штанина була вивернута навиворіт, показуючи білу підкладку кишені. І більше не здавалось, що зараз їх хтось підніме й надіне. У них був вигляд останків.

Він подумав: «Якби в мене був пістолет, я б зараз застрелився».

Він стояв на плоту.

Сонце сіло.

Через три години зійшов місяць.

Невдовзі після цього почали кричати гагари.

Невдовзі після цього Ренді повернувся і подивився на чорну штуку на воді. Він не міг вбити себе, але, можливо, ця штука могла би влаштувати так, щоб не було боляче; може, саме для цього й були потрібні кольори.

(ти ти ти любиш)

Він пошукав його поглядом, воно було там, плавало, гойдалося на хвилях.

— Співай зі мною, — прохрипів Ренді. — Я з трибун кричу за «Янкіз»... і плювати я хотів на всіх учителів... Вже минув навчальний рік... так здіймай... веселий крик.

Кольори почали формуватися і переплітатися. Цього разу Ренді не відвів погляду.

Він прошепотів:

— Ти любиш?

Десь далеко по той бік пустельного озера закричала гагара.





Всемогутній текст-процесор




На перший погляд він нагадував текстовий процесор «Ванґ» — клавіатура і корпус у нього точно були від «Ванґа». Лише з другого погляду Річард Гаґстром побачив, що корпус був розрізаний (і не дуже акуратно, мабуть, пиляли ножівкою), щоби вмістити завелику для нього електронно-променеву трубку від «IBM». Цей чудернацький покруч був укомплектований дисками, але не гнучкими, а такими ж твердими, як оті вінілові «сорокоп’ятки»[41], які Річард слухав у дитинстві.

— Господи, що це таке? — запитала Ліна, коли вони з містером Нордхоффом поволеньки тягли пристрій до його кабінету. Містер Нордхофф жив по сусідству з родиною брата Річарда Гаґстрома — Роджером, Беліндою та їхнім сином Джонатаном.

— Це змайстрував Джон, — сказав Річард. — Містер Нордхофф каже, що для мене. Схоже на текстовий процесор.

— Саме так, — підтвердив Нордхофф. Йому вже перейшло за шістдесят, і він важко дихав. — Він так його й називав, бідолаха... Може, дамо йому спокій на хвилинку, містере Гагстром? Щось я захекався.

— Ще б пак, — сказав Річард, а потім покликав свого сина Сета, який мордував гітару «Фендер» жахливими атональними акордами внизу — в кімнаті, яку Річард хотів зробити «сімейною вітальнею», обшиваючи її панелями, і яка натомість стала «репетиційною залою» його сина.

— Сете! — гукнув він. — Іди, допоможи нам!

Але Сет і далі знущався з гітари й з акордів. Річард подивився на містера Нордхоффа й знизав плечима, згоряючи від сорому й намагаючись не подавати знаку.

Нордхофф і собі знизав плечима, ніби кажучи: «Діти! Чого від них чекати в наш час?». Хоча вони обоє знали, що Джон — бідолашний Джон Гаґстром, загиблий син його божевільного брата — був зовсім іншим.

— Так люб’язно, що ви допомагаєте мені з цією штукою, — сказав Річард.

Нордхофф знову знизав плечима:

— Що ще старому чоловікові робити зі своїм часом? І я гадаю, що це було найменше, що я міг зробити для Джонні. Чи знаєте, що він безкоштовно підстригав мені газон? Я хотів заплатити йому, але малий не взяв грошей. Славний був хлопчина. — Нордхофф ніяк не міг відхекатись. — Можна мені склянку води, містере Гаґстром?

— Звичайно. — Він сам налив води, побачивши, що його дружина навіть не підвелася з-за кухонного столу, де вона втупилась в якийсь дамський романчик в паперовій обкладинці, заїдаючи його тістечком.

— Сете! — знову крикнув він. — Підійди сюди й допоможи нам, чуєш?

Однак Сет продовжував видушувати глухі й неоковирні акорди з гітари «Фендер», за яку Річард все ще платив.





* * *


Він запросив Нордхоффа залишитися на обід, але той ввічливо відмовився.

Річард кивнув, знову зніяковівши, але, можливо, цього разу приховуючи це трохи краще. «Що такий хороший хлопець, як ти, робить у такій сім’ї?» — якось запитав його друг Берні Епштейн, і Річард лише похитав головою, відчуваючи те саме тупе збентеження, яке відчував зараз.

Він і справді був хорошим хлопцем. Однак сімейка в нього чомусь була саме така: гладка, незлагідна дружина, яка почувалась ошуканою, позбавленою всього найкращого в житті, і з розпачем усвідомлювала, що «поставила не на того коня» (хоча ніколи не зізнавалась у цьому відкрито), і відлюдькуватий п’ятнадцятирічний син, який пас задніх у тій же школі, де викладав Річард... син, який тупо вибренькував на гітарі вранці, вдень і вночі (здебільшого вночі), і, схоже, думав, що цього йому якось вистачить у житті.

— Ну, а як щодо пива? — запитав Річард. Йому не хотілося відпускати Нордхоффа — він хотів почути більше про Джона.

— Пиво було б те, що треба, — сказав Нордхофф, і Річард вдячно кивнув.

— Чудово, — сказав він і знову пішов на кухню, щоби принести їм пару пляшок пива «Бад».





* * *


Його кабінет містився в невеликій, схожій на сарай будівлі, що стояла окремо від будинку. Як і сімейну вітальню, він облаштував її власноруч. Але на відміну від сімейної вітальні, це було місце, яке він вважав своїм, місце, де він міг відгородитися від чужої людини, з якою одружився, і від чужої чужаниці, яку вона народила.

Ліна, звісно, не схвалювала те, що він має власне окреме місце, але завадити цьому ніяк не могла, і це була одна з небагатьох маленьких перемог, які він здобув над нею. Він вважав, що в певному сенсі вона справді «поставила не на того коня», — коли вони одружилися шістнадцять років тому, вони обоє вірили, що він писатиме чудові, прибуткові романи, і незабаром вони обоє роз’їжджатимуть на «Мерседесах». Але єдиний роман, який він опублікував, грошей не приніс, і критики не забарились відзначити, що й дуже чудовим він теж не був. Ліна поділяла думку критиків, і це стало початком їхнього віддалення.

Тож його робота вчителем у середній школі, яку вони обоє вважали лише сходинкою на шляху до слави, багатства та популярності, стала їхнім основним джерелом доходу протягом останніх п’ятнадцяти років — збіса довгою сходинкою, як він іноді думав. Але він ніколи не полишав свою мрію. Він писав оповідання і час від часу статті. Він був дійсним членом Гільдії авторів. Друкарська машинка приносила йому близько $5,000 додаткового доходу щороку, і скільки б Ліна не бурчала, він цілком заслуговував на свій кабінет... особливо з огляду на те, що сама вона працювати відмовлялась.

— Гарна тут у вас місцинка, — сказав Нордхофф, оглядаючи маленьку кімнату зі старомодними гравюрами на стінах. Гібридний комп’ютер стояв на столі, а його процесор — під столом. Стару електричну машинку «Оліветті» Річард поки що поставив на якусь із шаф для документів.

— Вона цілком себе виправдовує, — сказав Річард. Він кивнув на текст-процесор. — Ви ж не думаєте, що ця штука справді працює? Джону було всього чотирнадцять.

— Страшненька на вигляд, еге ж?

— Це точно, — погодився Річард.

Нордхофф розсміявся.

— Ви й половини не знаєте, — сказав він. — Я зазирнув у задню частину дисплейного блока. На деяких дротах стоїть штамп «IBM», а на деяких — «Радіо Шек». Там майже весь телефон «Вестерн Електрик». І хочете вірте, хочете ні, але там є маленький моторчик з дитячого конструктора.

Він сьорбнув пива й промовив, ніби замислившись:

— П’ятнадцять. Йому щойно виповнилось п’ятнадцять. За кілька днів до аварії. — Він замовк, а потім тихо повторив, дивлячись на свою пляшку пива: — П’ятнадцять.

— З дитячого конструктора? — Річард здивовано подивився на старого.

— Авжеж. Набір для юного електрика. У Джона був такий, коли йому було... ммм, десь років шість. Я подарував йому цей набір на Різдво. Він уже тоді був схиблений на Гаджетах. Будь-який пристрій був йому за щастя, тож можна уявити, як він умлівав над тією коробочкою з набором моторчиків. Він зберігав його років із десять. Чи ж багато знайдеться таких дітей, містере Гаґстром?

— Навряд, — сказав Річард, згадуючи про коробки з іграшками Сета, які він виносив на смітник протягом багатьох років — набридлі, забуті або по-дурному зламані. Він глянув на текстовий процесор. — Отже, він не працює?

— Я б за це не поручився. Треба спробувати, — сказав Нордхофф. — Цей хлопчина був просто генієм електрики.

— Ну, це вже перебільшення, як на мене. Я знаю, що в електроніці він був, як риба у воді, і виграв науковий ярмарок штату в шостому класі...

— Змагаючись із дітьми, які були значно старшими, навіть зі старшокласниками, — зауважив Нордхофф. — Принаймні так сказала його мати.

— Це правда. Ми всі ним дуже пишалися. — Що було не зовсім правдою. Річард пишався, і мати Джона пишалася, а батькові хлопчика було начхати. — Але проекти для наукового ярмарку і створення власного гібридного текст-процесора... — Він знизав плечима.

Нордхофф відставив пиво.

— У п’ятдесятих роках, — сказав він, — один хлопець змайстрував прискорювач ядерних частинок із двох бляшанок з-під супу й електричної начинки вартістю доларів із п’ять. Це Джон мені розповів. А ще він сказав, що в якомусь провінційному містечку в Нью-Мексико був хлопець, який у 1954 році відкрив тахіони — негативні частинки, які, як припускають, подорожують у часі назад. А одинадцятирічний хлопчина з Вотербері, штат Коннектикут, зробив трубчасту бомбу з целулоїду, який він зішкрябав з сорочок колоди гральних карт. Він підірвав нею порожню собачу будку. Діти іноді можуть таке утнути. Особливо дуже розумні. Очі на лоба полізуть.

— Авжеж. Цілком можливо.

— Хай там як, а він був хорошим хлопчиком.

— Ви його трохи любили, правда?

— Містере Гаґстром, — відповів Нордхофф, — я дуже його любив. Він був справді чудовим хлопцем.

А Річард подумав, як дивно — його брат, який був повним лайном з шести років, отримав прекрасну жінку й прекрасного розумного сина. А він сам, який завжди намагався бути добрим і порядним (що б не означало «порядний» у цьому божевільному світі), одружився з Ліною, яка перетворилась на мовчакувату гладку бабегу, і отримав від неї Сета. Дивлячись на чесне, втомлене обличчя Нордхоффа, він замислився, як саме це сталося, і скільки в цьому було його провини, природного результату його власної тихої слабкості.

— Так, — сказав Річард. — Таким він був.

— Не здивуюсь, якщо воно запрацює, — сказав Норд-хофф. — Анітрохи не здивуюсь.





* * *


Коли Нордхофф пішов, Річард Гаґстром встромив вилку в розетку й увімкнув текстовий процесор. Почулося дзижчання, і він чекав, чи не з’являться на екрані літери «IBM». Але їх не було. Натомість моторошно, немов із могили, з темряви зеленими примарами випливли слова: «З ДНЕМ НАРОДЖЕННЯ, ДЯДЬКУ РІЧАРДЕ! ДЖОН».

— Господи, — прошепотів Річард, важко сідаючи. Аварія, в якій загинули його брат із дружиною і сином, сталася два тижні тому. Вони поверталися з якоїсь поїздки, Роджер був п’яний, що було рядовою подією в його житті. Але цього разу його везіння просто закінчилось — він не втримав свого запилюженого старого фургона на краю тридцятиметрового урвища. Машина розбилась і згоріла.

Джону було чотирнадцять — ні, п’ятнадцять. За словами старого, йому виповнилося п’ятнадцять за кілька днів до аварії. Ще три роки, і він би звільнився від цього здоровенного, дурного ведмедя. Його день народження... і мій незабаром.

Через тиждень. Текстовий процесор був подарунком йому від Джона на день народження.

Від цієї думки Річардові стало якось моторошно, а чому, він і сам не міг сказати. Він простягнув руку, щоб вимкнути машину, а потім відсмикнув її.

«Якийсь хлопець змайстрував прискорювач ядерних частинок із двох бляшанок з-під супу й електричної начинки за п’ять доларів.

Еге ж, а ще в каналізації Нью-Йорка кишма кишать алігатори, а ВПС США зберігають тіло інопланетянина в холодильнику десь у Небрасці. Розкажіть мені ще щось. Це все лайно собаче. Але, можливо, це те, чого я не хочу знати напевно».

Він підвівся, підійшов до задньої частини дисплейного блоку й зазирнув у щілини. Все було так, як сказав Нордхофф. Дроти з маркуванням «РАДІО ШЕК ЗРОБЛЕНО В ТАЙВАНІ». Дроти з маркуванням «ВЕСТЕРН ЕЛЕКТРІК», «ВЕСТРЕКС» і «ЕРЕКТОР СЕТ» з маленьким товарним знаком «R» у кружечку. І він побачив іще дещо, чого Нордхофф або не помітив, або не хотів згадувати. Там був трансформатор від іграшкової залізниці «Ліонел Трейн», весь у дротах, як наречена Франкенштейна в старому фільмі.

— Господи, — сказав він, сміючись, але раптом відчувши, що його душать сльози. — Господи, Джонні, що ти оце таке сотворив?

Але відповідь він і сам знав. Він роками мріяв і говорив про власний текстовий процесор, і коли насмішки Ліни стали занадто саркастичними й дошкульними, він розповів про це Джону.

— Я міг би писати швидше, редагувати швидше і більше робити, — сказав він якось Джону минулого літа. Хлопчик серйозно дивився на нього своїми світло-блакитними розумними очима, які через збільшувальні скельця окулярів завжди здавалися такими обережними й сторожкими. — Це було б чудово... справді чудово.

— Тоді чому б тобі не взяти собі такого, дядьку Річ?

— Бо їх не роздають просто так, — сказав Річард, усміхаючись. — Найдешевша модель «Радіо Шек» коштує приблизно три тисячі. Інші моделі ще дорожчі, аж до вісімнадцяти тисяч доларів.

— Що ж, можливо, я колись зроблю тобі такий, — сказав Джон.

— А що, може, колись і зробиш, — сказав Річард, поплескавши його по спині. І більше не думав про це, аж поки не зателефонував Нордхофф.

Дроти з дитячого конструктора.

Трансформатор від іграшкової залізниці «Ліонел Трейн».

Господи.

Він знову повернувся до передньої частини, збираючись вимкнути машину, ніби насправді невдала спроба щось написати на ньому могла якось осквернити те, що задумав його щирий, тендітний

(загиблий)

племінник.

Натомість він натиснув кнопку EXECUTE («Виконати»[42]) на клавіатурі. Коли він це зробив, у нього по спині пробіг легкий холодок — EXECUTE було дивним словом, якщо вдуматись. Це слово не асоціювалося в нього з письмом, воно асоціювалося з газовими камерами й електричними стільцями... і, можливо, із запилюженими старими фургонами, які звалюються з узбіч доріг.

EXECUTE.

Процесор гудів голосніше за всі інші текст-процесори, які він бувало роздивлявся в магазинах, він, по суті, майже ревів. «А що ж там у блоці пам’яті, Джоне? — запитав він. — Пружини від ліжка? Трансформатори іграшкових поїздів у рядочок? Бляшанки з-під супу?» Він знову згадав очі Джона, його спокійне й ніжне обличчя. Це ж, мабуть, дивно, а може, навіть ненормально ревнувати чужого сина до його батька?

«Але він мав бути моїм. Я знав це... і думаю, він теж це знав». А ще була Белінда, дружина Роджера. Белінда, яка надто часто носила сонцезахисні окуляри в похмурі дні. Великі окуляри, бо ті синці навколо очей мають паскудну властивість розпливатися. Але іноді, буваючи в них, він, завмерши під парасолькою гучного Роджерового сміху, причаєно дивився на неї і думав майже те ж саме: «Вона мала бути моєю».

Це була жахлива думка, адже вони обидва знали Белінду ще зі школи й обидва з нею зустрічалися. Різниця у віці між ним і Роджером була два роки, і Белінда була якраз посередині між ними: вона була на рік старша за Річарда і на рік молодша за Роджера. Річард фактично першим почав зустрічатися з дівчиною, яка виросте і стане матір’ю Джона. Потім втрутився Роджер, Роджер, який був старшим і більшим, Роджер, який завжди отримував те, що хотів, Роджер, який міг добряче віддухопелити того, хто спробував би стати в нього на шляху.

«Я злякався. Я злякався і дозволив їй піти. Невже все було так просто?

Господи, допоможи мені, думаю, що так. Я хотів би, щоб усе було інакше, але, мабуть, краще не брехати собі про такі речі як боягузтво. І сором».

Ні, а якби справді — якби Ліна і Сет були сім’єю його нікчемного брата, а Белінда І Джон — його власного сім’єю, що тоді? І як саме поміркована людина повинна була впоратися з такою до абсурду несправедливою плутаниною? Сміятися? Плакати? Застрелитися?

«Не здивуюсь, якщо воно запрацює. Анітрохи не здивуюсь».

EXECUTE.

Його пальці швидко забігали по клавішах. Він подивився на дисплей і побачив літери, що, сяючи зеленим кольором, випливали на поверхню екрану:



МІЙ БРАТ БУВ НІКЧЕМНИМ ПИЯКОМ.



Літери пливли по екрану, і Річард раптом згадав про іграшку, яка була у нього в дитинстві. Вона називалась «Магічна куля». Ви ставили їй запитання, на яке можна було відповісти «так» або «ні», а потім перевертали ту кулю, щоб побачити, що вона відповість. Відповіді були неконкретні, втім, принадно загадкові: «МАЙЖЕ НАПЕВНО», «НАВРЯД ЧИ МОЖНА НА ЦЕ РОЗРАХОВУВАТИ» і «ЗАПИТАЙТЕ ЗГОДОМ ЩЕ РАЗ».

Роджер не тямився від заздрощів, і врешті забрав таки в Річарда ту цяцьку, а потім щосили жбурнув її на тротуар, розбив ще й зареготав на довершення. І ось зараз Річард сидів тут, прислухаючись до дивного переривчастого гуркоту, що долинав із системного блоку, змайстрованого Джоном, і згадував, як він тоді впав на тротуар і ридав, не в змозі повірити, що його брат так вчинив із ним.

— Плакса-вакса, плакса-вакса, подивіться на цього ваксу-плаксу, — дражнив його Роджер. — Все одно то була дешева, паршива цяцька, Річі. Глянь, там же нічого немає, крім купи карточок і води.

— Я РОЗКАЖУ! — закричав Річард на все горло. Голова в нього горіла. Його душили сльози обурення. — Я ВСЕ РОЗКАЖУ ПРО ТЕБЕ, РОДЖЕРЕ! Я РОЗКАЖУ МАМІ!

— Розкажеш, і я зламаю тобі руку, — сказав Роджер, і по його крижаній усмішці Річард зрозумів, що він не жартує. І він не розказав.



МІЙ БРАТ БУВ НІКЧЕМНИМ ПИЯКОМ.



Що ж, із чого б не складалась ця машинка, але текст на екран таки виводився. Чи збереже вона інформацію в центральному процесорі, ще треба було з’ясувати, але те, що Джон поєднав клавіатуру «Ванґа» з дисплеєм «IBM», справді спрацювало. За збігом обставин, це викликало в Річарда деякі неприємні спогади, але то вже не провина Джона.

Він роззирнувся по своєму кабінету, і його погляд випадково зупинився на одній картині, яку він не вибирав і яка йому не подобалась. Це був студійний портрет Ліни, який вона подарувала йому на Різдво два роки тому. Вона сказала: «Я хочу, щоб ти повісив його у своєму кабінеті», — і він, звісно, так і зробив. Він припускав, що так вона хотіла наглядати за ним, навіть не бувши поруч.

«Не забувай про мене, Річарде. Я тут. Можливо, я „поставила не на того коня“, але я все ще тут. І краще тобі про це пам’ятати».

Студійний портрет з його неприродними відтінками жодним чином не поєднувався з чудовими гравюрами Вістлера, Гомера та H. С. Ваєта. Очі Ліни були напівзаплющені, а занадто пухкі губи «бантиком» складалися у щось, що мало нагадувало усмішку. «Я все ще тут, Річарде, — немов промовляла вона. — І не забувай про це».

Він надрукував:

ФОТОГРАФІЯ МОЄЇ ДРУЖИНИ ВИСИТЬ

НА ЗАХІДНІЙ СТІНІ МОГО КАБІНЕТУ.

Він подивився на слова, і вони сподобалися йому не більше, ніж сама фотографія. Він натиснув кнопку DELETE («Видалити»). Слова зникли. Тепер на екрані не було нічого, крім курсора, що безперервно пульсував.

Він подивився на стіну й побачив, що фотографія його дружини також зникла.





* * *


Він сидів там дуже довго — принаймні так йому здавалось, — дивлячись на стіну, де висіла фотографія. Із заціпеніння від цілковитого неймовірного шоку його нарешті вивів запах, що йшов од процесора — запах, який він пам’ятав із дитинства так само чітко, як пам’ятав магічну кулю, яку Роджер розбив, бо вона належала не йому, а Річарду. Запах був есенцією трансформатора іграшкового електропоїзда. Коли ти відчував цей запах, ти повинен був вимкнути цю штуку, щоб вона могла охолонути.

Що він і зробить.

За хвилину.

Він підвівся і підійшов до стіни на занімілих ногах. Провів пальцями по оббивній панелі «Армстронґ». Фотографія була тут, так, саме тут. Але тепер її не було, і гачка, на якому вона висіла, не було, і не було отвору в панелі, куди він вкручував гачок.

Зникло все.

Світ різко посірів, і він похитнувся, думаючи, що зараз знепритомніє, але похмуро тримався, чекаючи, поки навколишнє перестане розпливатися.

Він перевів погляд з порожнього місця на стіні, де була фотографія Ліни, на текстовий процесор, який дивом склепав докупи його покійний племінник.

«Оце так дивина, — почув він голос Нордхоффа, що прозвучав у його голові. — Оце дивина так дивина, авжеж, неймовірна дивина: якщо якийсь хлопчина в п’ятдесятих зміг відкрити частинки, які подорожують назад у часі, то уявіть, як вас може здивувати те, що ваш геніальний племінник зумів зробити з купи старого електронного мотлоху, дротів і різномастих електричних детальок. Це може вас настільки здивувати, що недовго й з глузду з’їхати».

Запах трансформатора тепер погустішав, посильнішав, він бачив клапті диму, що виривалися з вентиляційних отворів у корпусі екрана. Шум від процесора теж став гучнішим. Пора було вимикати комп’ютер — хай яким розумним був Джон, у нього, очевидно, не було часу розібратися з усіма недоліками в цій божевільній штуці.

Але чи знав він, на що вона здатна?

Відчуваючи себе плодом власної уяви, Річард знову сів перед екраном і почав друкувати:



ФОТОГРАФІЯ МОЄЇ ДРУЖИНИ

ВИСИТЬ НА СТІНІ.



Він дивився на це якусь мить, потім перевів погляд на клавіатуру й натиснув клавішу EXECUTE.

Глянув на стіну.

Фотографія Ліни знову з’явилась там, де вона завжди висіла.

— Господи, — прошепотів він. — Господи Ісусе.

Він потер рукою щоку, подивився на екран (знову порожній, крім курсора), а потім надрукував:



НА ПІДЛОЗІ НЕМАЄ НІЧОГО.



Тицьнув кнопку INSERT («Вставити») і надрукував:



КРІМ ДВАНАДЦЯТИ ДВАДЦЯТИДОЛАРОВИХ ЗОЛОТИХ МОНЕТ У МАЛЕНЬКОМУ ПОЛОТНЯНОМУ МІШЕЧКУ.



І натиснув EXECUTE.

Він подивився на підлогу, де тепер лежав маленький білий полотняний мішечок із зав’язкою зверху. На мішечку чорним вицвілим чорнилом було написано «ВЕЛЛС ФАРҐО».

— Боже мій, — почув він, як промовляє не своїм голосом. — Боже милостивий, Боженько...

Він би ще довго волав до небес, якби текстовий процесор не почав надсадно пищати. У верхній частині екрана заблимало слово «ПЕРЕВАНТАЖЕННЯ».

Річард поспіхом повимикав усе й вибіг з кабінету так, ніби за ним чорти гналися.

Але перед тим він схопив маленький мішечок на шнурку й запхав його в кишеню штанів.





* * *


Коли він зателефонував Нордхоффу того вечора, холодний листопадовий вітер безладно дмухав у волинки серед дерев. Гурт Сета товкся внизу, терзаючи мелодію Боба Сеґера. Ліна подалась до церкви Матері Божої Скорботної грати в бінґо.

— Машина працює? — запитав Нордхофф.

— Ще й як працює, — відповів Річард. Він сягнув рукою до кишені й дістав монету. Вона була важка — важча за годинник «Ролекс». На одному боці був викарбуваний суворий профіль орла, а також дата — 1871 рік. — Працює так, що ви не повірите.

— Охоче повірю, — спокійно відповів Нордхофф. — Він був дуже здібним хлопчиком і дуже вас любив, містере Гаґстром. Але будьте обережні. Дитина — це всього лише дитина, розумна чи ні, вона не вміє контролювати свої почуття. Ви розумієте, що я маю на увазі?

Річард зовсім не зрозумів, що він мав на увазі. Голова в нього палала, його лихоманило. Того дня в газеті була вказана поточна ринкова ціна золота — 514 доларів за унцію.

Він зважив монети на своїх поштових вагах. Кожна монета важила в середньому 4,5 унції. За поточним ринковим курсом це складало 27 756 доларів. І він припустив, що це, можливо, лише чверть від того, що він міг би отримати за них, якби продав їх як монети.

— Пане Нордхофф, не могли б ви підійти до мене? Зараз? Сьогодні ввечері?

— Ні, — відповів Нордхофф. — Ні, я не думаю, що хочу це робити, містере Гаґстром. Думаю, це повинно залишитися між вами й Джоном.

— Але...

— Просто пам’ятайте, що я сказав. Заради Бога, будьте обережні. — Пролунало клацання, і Нордхофф поклав слухавку.





* * *


За пів години Річард знову опинився у своєму кабінеті перед текстовим процесором. Він торкнувся клавіші ON/OFF («увімкнути/вимкнути»), але поки що не ввімкнув його.

Коли Нордхофф сказав це вдруге, Річард нарешті почув. «Заради Бога, будьте обережні». Так. Він має бути обережним. З такою машиною обережність не завадить.

Як машина могла таке робити?

Цього він навіть уявити не міг... але в певному сенсі це полегшувало сприйняття всього цього божевілля. Він був учителем англійської мови, іноді письменником, але не техніком, і він не розумів, як працюють різні речі: програвачі, бензинові двигуни, телефони, телевізори, змивний механізм у його вбиральні. Він умів усім цим користуватися, але принципу їхньої дії не знав. Та чи була тут якась різниця? Хіба що в глибині невігластва.

Він увімкнув машину. Як і раніше, на екрані висвітилось: «З ДНЕМ НАРОДЖЕННЯ, ДЯДЬКУ РІЧАРДЕ! ДЖОН». Він натиснув EXECUTE, і привітання від племінника зникло.

«Ця машина довго не пропрацює», — раптом подумав Річард. Він був упевнений, що Джон, очевидно, все ще мізкував над нею перед смертю, упевнений, що в нього ще є час, зрештою, день народження дядька Річарда мав бути тільки через три тижні.

Але для Джона час вичерпався, і тому цей абсолютно дивовижний текстовий процесор, який умів вставляти в реальний світ нові речі або видаляти з нього старі, смердів смаленою обвиткою трансформатора іграшкового поїзда і починав диміти через кілька хвилин. У Джона не було можливості налагодити його. Він був...

Упевнений, що ще є час?

Але це було не так. Усе було не так. Річард знав це. Спокійне, уважне обличчя Джона, серйозні очі за товстими скельцями окулярів... в них не було впевненості, не було віри в роздолля часу. Яке слово спало йому на думку раніше в той день? Приречений. Це було не просто годяще слово для Джона; це було точне слово. Відчуття приреченості витало над хлопчиком настільки відчутно, що Річарду інколи хотілося обійняти його, сказати, щоб він трохи розслабився, що іноді бувають щасливі закінчення, і що добрі люди не завжди помирають молодими.

Потім він згадав про Роджера, як той кинув його магічну кулю на тротуар, швиргонув її щосили об асфальт; він почув, як розколовся пластик, і побачив, як «чарівна рідина» кулі — всього-на-всього вода — витекла на тротуар.

І ця картина раптом злилася з картиною того, як Роджерів паршивий, як і сам цей п’яний покидьок, фургон із написом «ОПТОВІ ПОСТАВКИ ГАҐСТРОМА» на боці не вписується в поворот на розбитій, запилюженій, скелястій дорозі й звалюється в прірву, врізавшись носом у каміння. А перед очима Річарда несамохіть постає обличчя братової дружини, яке перетворюється на криваве місиво. А потім він бачить Джона, який горить серед уламків, кричить і обвуглюється.

Ані впевненості, ані надії. Від Джона завжди віяло відчуттям невпинного плину часу. І врешті його час таки сплив.

— Що б це значило? — пробурмотів Річард, дивлячись на порожній екран.

Як би на це відповіла магічна куля? «ЗАПИТАЙТЕ ЗГОДОМ ЩЕ РАЗ»? «РЕЗУЛЬТАТ НЕЗРОЗУМІЛИЙ»? Чи, може: «БЕЗУМОВНО ТАК»?

Шум, що долинав із процесора, знову ставав гучнішим і наростав швидше, ніж сьогодні вдень. Він уже відчував, як нагрівається трансформатор, який Джон причепив за екраном.

Машина чарівних мрій.

Текст-процесор богів.

То ось що він мав на увазі? То ось що Джон збирався подарувати своєму дядькові на день народження? Космічний еквівалент чарівної лампи або колодязя бажань?

Він почув, як грюкнули задні двері будинку, а потім залунали голоси Сета та інших членів його гурту. Голоси були надто гучними, надто збудженими. Вони або пили, або курили наркотики. Річард почув, як хтось із них запитав:

— А де твій старий, Сете?

— Мабуть, дурня клеїть у своєму кабінеті, як завжди, — відповів Сет. — Думаю, він...

Потім знову піднявся вітер, приглушивши решту фрази, але не подужавши їхній злісний дикунський регіт.

Річард сидів, слухаючи їх, трохи схиливши голову набік, і раптом почав друкувати:



МІЙ СИН — СЕТ РОБЕРТ ГАҐСТРОМ.



Його палець завис над кнопкою DELETE.

«Що ти робиш? — заволав його розум. — Ти це серйозно? Ти збираєшся вбити власного сина?»

— Ну, щось же він там робить, — сказав ще хтось із гурту.

— Бовдур чортів, — відповів Сет. — Запитай при нагоді мою матір. Вона тобі скаже. Він...

«Не збираюсь я його вбивати. Я його просто... ВИДАЛЮ».

Його палець натиснув на кнопку.

— ...нічого путящого зроду не зробив, тільки...

Слова «МІЙ СИН — СЕТ РОБЕРТ ГАҐСТРОМ» зникли з екрану.

Разом з ними зникли й слова Сета.

Тепер звідти не долинало жодного звуку, крім холодного листопадового вітру, що розносив похмуру рекламу зими.

Річард вимкнув текстовий процесор і вийшов на вулицю. Під’їзна доріжка була порожня. Вокаліст гурту, Норм якийсь там, їздив на жахливому і трохи зловісному старому універсалі «LTD», в якому гурт возив своє обладнання на нечасті концерти. Зараз на під’їзній доріжці його не було. Можливо, він був деінде в цьому світі, чухрав собі по шосе або стояв на парковці якоїсь занюханої гамбургерної, і Норм також був деінде, як і Дейві, басист, чиї очі були страхітливо порожніми, а з однієї пипки вуха звисала шпилька, як і барабанних, у якого не було передніх зубів. Вони всі були десь у цьому світі, десь, але не тут, бо Сета тут не було, Сета тут ніколи не було.

Сет був ВИДАЛЕНИЙ.

— У мене немає сина, — пробурмотів Річард. Скільки разів він читав цю мелодраматичну фразу в поганих романах? Сотню разів? Двісті? Вона завжди здавалась йому пафосно-фальшивою. Але тут це було правдою. Тепер це було правдою. О, так.

Зірвався вітер, і Річарда раптово скрутив жорстокий спазм шлунку, від якого він, задихаючись, зігнувся навпіл. Коли спазми минули, він увійшов до будинку.





* * *


Перше, що він помітив, це те, що з передпокою зникли заношені кросівки Сета — у нього було їх чотири пари, і він навідріз відмовлявся викинути хоча б одну з них. Річард підійшов до сходів і провів великим пальцем по перилах. Коли Сету було десять років, він глибоко вирізьбив свої ініціали на перилах, над якими Річард трудився майже ціле літо. В такому віці діти зазвичай розуміють межі дозволеного, попри те Ліна не дала Річарду покарати хлопчика. Він шліфував, шпаклював і фарбував пошкоджене місце, але слід від тих ініціалів все одно залишився.

Тепер же їх не було.

Нагору. Кімната Сета. Вона була охайна й чиста, але необжита, суха й позбавлена індивідуальності. Хоч вішай на дверній ручці табличку «Кімната для гостей».

Вниз. Саме тут Річард затримався найдовше. Зникла плутанина дротів, зникли підсилювачі й мікрофони, зник розібраний магнітофон, який Сет вічно збирався «полагодити» (у нього не було ні рук Джона, ні його зосередженості). Натомість кімната несла на собі глибокий (хоч і не дуже приємний) відбиток особистості Ліни — важкі, вигадливі меблі й нудотні оксамитові гобелени (один із зображенням Тайної вечері, на якій Христос був схожий на Вейна Ньютона, другий — із оленями на тлі заходу сонця на Алясці), а ще кричущий килим, яскравий, як артеріальна кров. Не було навіть найменшого відчуття того, що колись у цій кімнаті жив хлопець на ім’я Сет Гаґстром. У цій кімнаті, чи в будь-якій іншій кімнаті в будинку.

Річард усе ще стояв біля підніжжя сходів і роззирався навколо, коли почув, як на під’їзну доріжку заїхала машина.

«Ліна, — подумав він і відчув приплив майже шаленої провини. — Це Ліна, вона повернулася з бінґо, і що вона скаже, коли побачить, що Сета немає?»

«Що... що...»

— Убивця! — Він почув її крик. — Ти вбив мого хлопчика!

Але він не вбивав Сета.

— Я його видалив, — пробурмотів він і пішов нагору, щоб зустрітися з нею на кухні.





* * *


Ліна погладшала.

На гру в бінґо поїхала жінка, яка важила вісімдесят кілограмів. Жінка, яка повернулася, важила щонайменше сто тридцять кілограмів, а може, й більше; їй довелося трохи повернутися боком, щоби пролізти через задні двері. Слонячі сідниці й стегна хвилеподібно коливалися під поліестеровими штанами кольору перестиглих зелених оливок. Її шкіра, ще три години тому жовтувата, тепер була хворобливо блідою. Навіть не бувши лікарем, Річард подумав, що такий колір шкіри явно свідчить про серйозне враження печінки або початкову хворобу серця. Її очі з важкими повіками дивились на Річарда неприховано презирливим поглядом.

В одній пухкій й драглій руці вона тримала заморожену тушку величезної індички. Вона скручувалась і переверталась у целофановій обгортці, немов тіло химерного самогубця.

— На що це ти витріщився, Річарде? — запитала вона.

«На тебе, Ліно. На тебе я витріщився. Бо такою ти стала у світі, де у нас не було дітей. Такою ти стала у світі, де тобі нікого було любити, якою б отруйною не була твоя любов.

Ось який вигляд має Ліна у світі, де все входить і нічого не виходить. На тебе, Ліно. Ось на що я витріщився. На тебе».

— Той птах, Ліно, — нарешті видушив він. — Такої здоровенної індички я зроду не бачив.

— Ну, то не стій і не витріщайся на неї, ідіоте! Краще допоможи мені з нею!

Він узяв індичку й поклав її на стіл, відчуваючи, як від неї йдуть хвилі похмурого холоду. Вона гупнула, немов дерев’яна колода.

— Не туди! — нетерпляче вигукнула вона й жестом показала на комірчину. — Вона туди не поміститься! Поклади в морозилку!

— Вибач, — пробурмотів він. У них ніколи раніше не було морозильної камери. Ніколи в тому світі, де був Сет.

Він відніс індичку в комірчину, де під холодними білими флуоресцентними лампами стояла довга морозильна камера «Амана», схожа на холодну білу труну. Він поклав її всередину до кріогенно законсервованих трупів інших птахів і тварин, а потім повернувся на кухню. Ліна взяла з шафи банку шоколадних цукерок «Різ» із арахісовою начинкою і методично трубила їх, одну за одною.

— Це було бінґо до Дня Подяки, — сказала вона. — Ми провели його цього тижня, а не наступного, бо наступного тижня отець Філіпс має лягти в лікарню, щоб видалити жовчний міхур. Я виграла головний приз. — Вона всміхнулась. З її зубів стікала коричнева суміш шоколаду та арахісового масла.

— Ліно, — запитав він, — ти ніколи не шкодуєш, що у нас немає дітей?

Вона подивилася на нього так, ніби він зовсім з глузду з’їхав.

— Заради Бога, навіщо мені таке ярмо на шию? — запитала вона й запхала банку з цукерками, наполовину спорожнілу, назад у шафу. — Я лягаю спати. Ти йдеш, чи так і гибітимеш над своєю машинкою?

— Думаю, я посиджу ще трохи, — сказав він. Його голос був на диво рівним. — Я недовго.

— Та штука працює?

— Що... — Тоді він зрозумів і відчув ще один спалах провини. Вона знала про текстовий процесор, звісно, знала. ВИДАЛЕННЯ Сета не вплинуло на Роджера і на долю його сім’ї. — А. Та ні. Не працює.

Вона кивнула, задоволена.

— Твій племінник. Завжди витає в хмарах. Як і ти, Річарде. Якби ти не був таким тишком, я б замислилась, чи то не ти, бува, засунув його туди, куди не слід було, п’ятнадцять років тому. — Вона засміялася грубим, напрочуд сильним сміхом — сміхом пристаркуватої, вульгарної баби — і в якийсь момент він ледь не накинувся на неї. Потім він відчув, як на його губах заграла усмішка — тонка, біла й холодна, як морозильна камера «Амана», що замінила Сета в цьому світі.

— Я недовго, — сказав він. — Просто хочу дещо записати.

— Написав би ти вже врешті таке оповідання, щоб тобі дали за нього Нобелівську премію, чи що? — байдуже запитала вона. Підлога в холі поскрипувала, коли вона, розгойдуючись, гупала до сходів. — Ми все ще винні окулісту за мої окуляри для читання, і ми прострочили платіж за відеомагнітофон. Коли ти вже почнеш заробляти ті кляті гроші?

— Ну, — відповів Річард, — не знаю, Ліно. Але в мене сьогодні з’явилося кілька непоганих ідей. Справді.

Вона повернулась, щоб подивитись на нього, і, схоже, збиралась сказати щось ущипливе, мовляв, від жодної з його хороших ідей їхнє життя не посолодшало, а вона ж, сердега, таки й досі з ним мордується, — але не сказала. Можливо, щось у його усмішці відлякало її. Вона пішла нагору. Річард стояв унизу, слухаючи її важкі кроки. На лобі в нього виступив піт. Попри раптову млість, його охопило лихоманкове збудження.

Він повернувся і пішов назад до свого кабінету.





* * *


Цього разу, коли він увімкнув пристрій, процесор не гудів і не ревів, а відразу завив, час од часу захлинаючись. З корпусу за екраном майже миттєво пішов запах розпеченого трансформатора, і щойно він натиснув кнопку EXECUTE, стираючи привітання «З ДНЕМ НАРОДЖЕННЯ, ДЯДЬКУ РІЧАРДЕ! ДЖОН», як пристрій задимів.

«Часу не так і багато, — подумав він. — Ні... не так. Часу немає зовсім. Джон знав це, і тепер я теж це знаю».

Вибір зводився до двох варіантів: повернути Сета за допомогою кнопки INSERT («ВСТАВИТИ») (він був упевнений, що зможе це зробити; це буде так само легко, як створити іспанські дублони) або довершити почате.

Запах горілого ставав густішим, нагальнішим. За кілька секунд, явно не більше, на екрані почне блимати повідомлення «ПЕРЕВАНТАЖЕННЯ».

Він надрукував:



МОЯ ДРУЖИНА — АДЕНІН А МЕЙБЛ

ВОРРЕН ГАҐСТРОМ.



Потім натиснув кнопку DELETE.

Він надрукував:



Я — ЧОЛОВІК, У ЯКОГО НЕМАЄ НІКОГО



Тепер у верхньому правому кутку екрана настійливо заблимало: «ПЕРЕВАНТАЖЕННЯ, ПЕРЕВАНТАЖЕННЯ, ПЕРЕВАНТАЖЕННЯ».

«Будь ласка. Будь ласка, дай мені закінчити. Будь ласка, будь ласка, будь ласка...»

Дим, що виходив з вентиляційних отворів корпусу екрана, став густішим і ще більше посірів. Річард подивився вниз на верескливий процесор і побачив, що з його вентиляційних отворів також пішов дим... а серед цього диму зловісно заблимав червоний язичок полум’я.

«Магічна куле, я буду здоровим, багатим і розумним? Чи житиму самотою і, можливо, накладу на себе руки з горя? Чи є в мене ще час?»

«ЗАРАЗ НЕ МОЖУ СКАЗАТИ. ЗАПИТАЙТЕ ЗГОДОМ ЩЕ РАЗ».

Та тільки ніякого «згодом» не було.

Він тицьнув кнопку INSERT, і екран потемнів, спорожнівши, не зникло лише повідомлення «ПЕРЕВАНТАЖЕННЯ», яке тепер не блимало, а тріпотіло з шаленою швидкістю.

І він додрукував:



КРІМ МОЄЇ ДРУЖИНИ БЕЛІНДИ

ТА МОГО СИНА ДЖОНАТАНА.



«Будь ласка. Будь ласка».

Він натиснув кнопку EXECUTE.

Екран спорожнів. Здавалося, він залишався порожнім цілу вічність, виднівся лише напис «ПЕРЕВАНТАЖЕННЯ», який тепер перетворився на миготливу розмиту пляму, і, схоже, не збирався зникати, ніби комп’ютер виконував замкнутий цикл команд. Щось усередині процесора тріснуло й зашипіло, і Річард застогнав.

А потім на екрані з’явилися зелені літери, які містично попливли на чорному тлі:



Я — ЧОЛОВІК, У ЯКОГО НЕМАЄ НІКОГО

КРІМ МОЄЇ ДРУЖИНИ БЕЛІНДИ

ТА МОГО СИНА ДЖОНАТАНА.



Він двічі натиснув кнопку EXECUTE.

«А тепер, — подумав він. — Тепер я надрукую: „ВСІ НЕДОЛІКИ В ЦЬОМУ ТЕКСТ-ПРОЦЕСОРІ БУЛИ ПОВНІСТЮ ВИПРАВЛЕНІ ЩЕ ДО ТОГО, ЯК МІСТЕР НОРДХОФФ ПРИНІС ЙОГО СЮДИ“. Або я надрукую: „У МЕНЕ Є ІДЕЇ ЩОНАЙМЕНШЕ ДЛЯ ДВАДЦЯТИ БЕСТСЕЛЕРІВ“. Або я надрукую: „НАША СІМ’Я ЖИТИМЕ ДОВГО І ЩАСЛИВО“. Або я надрукую...»

Але він нічого не надрукував. Його пальці тупо зависли над клавішами, коли він відчув — буквально відчув, — що всі ланцюги в його мозку заклинило, немов автомобілі, які потрапили в отой корок на Мангеттені, найгірший за всю історію існування двигунів внутрішнього згоряння.

Екран раптом заповнився словом:

«ПЕРЕВАНТАЖЕННЯПЕРЕВАНТАЖЕННЯПЕРЕВАНТАЖЕННЯПЕРЕВАНТАЖЕННЯПЕРЕВАНТАЖЕННЯПЕРЕВАНТАЖЕННЯПЕРЕВАНТАЖЕННЯ».

Знову щось тріснуло, а потім вибухнув процесор. З корпусу вирвалось полум’я і швидко згасло. Річард відкинувся на спинку стільця, затуляючи обличчя руками на той випадок, якщо вибухне екран. Але цього не сталося. Він просто згас.

Він сидів там, дивлячись у темряву екрану.

«НЕ МОЖУ СКАЗАТИ НАПЕВНО. ЗАПИТАЙТЕ ПІЗНІШЕ».

— Тату?

Річард крутнувся на стільці, серце калатало так, що, здавалося, ось-ось вирветься з грудей.

У дверях стояв Джон. Джон Гаґстром. Його обличчя було таким же, і все ж якимсь іншим — різниця була ледь помітною, але відчутною. Можливо, подумав Річард, ця різниця полягала в різниці між двома батьками-братами. А може, просто з очей, трохи збільшених товстими окулярами (він помітив, що тепер вони були в дротяній елегантній оправі, а не в тій потворній роговій штамповці, яку Роджер завжди купував хлопчикові, бо вона була на п’ятнадцять баксів дешевша), зник той насторожений, напружено-уважний вираз.

А можливо, все було значно простіше: з очей хлопчика зник вираз приреченості.

— Джоне? — хрипко промовив він, дивуючись, невже він справді хотів чогось більшого, ніж це. Серйозно? Це здавалося смішним, але він гадав, що так, він хотів. Люди, вони такі — їм як мед, то й ложкою. — Джоне, це ж ти, еге ж?

— А хто ж іще? — Він кивнув у бік текстового процесора. — Ти ж не поранився, коли ця штука полетіла в комп’ютерний рай, правда?

Річард усміхнувся.

— Ні, я в порядку.

Джон кивнув.

— Мені шкода, що воно не запрацювало. Не знаю, про що я тільки думав, збираючи докупи весь цей мотлох. — Він похитав головою. — Їй-богу, не знаю. Наче мене хтось у спину штовхав. Дурня якась.

— Що ж, — сказав Річард, підійшовши до сина й обіймаючи його за плечі, — можливо, наступного разу в тебе вийде краще.

— Можливо. Або ж я спробую зробити щось інше.

— І це теж буде непогано.

— Мама сказала, що в неї є какао для тебе, будеш?

— Буду, — сказав Річард, і вони разом пішли з кабінету до будинку, в якому ніколи не з’являлась заморожена індичка, виграна в бінґо. — Чашка какао була б зараз дуже до речі.

— Завтра я витягну з цієї штуки все, що можна буде використати, а решту винесу на смітник, — сказав Джон.

Річард кивнув.

— Видалиш його з нашого життя, — сказав він, і вони, сміючись, пішли в будинок, де пахло гарячим какао.





Чоловік, який ніколи не ручкався




Стівенс подав напої, і невдовзі після восьмої години тієї суворої зимової ночі більшість із нас перебралися до бібліотеки. Якийсь час панувала тиша; чутно було тільки потріскування вогню в каміні, глухий стукіт більярдних куль і пронизливе завивання вітру за вікном. Але тут, у будинку 249В на 35-й Іст-стріт, було доволі тепло.

Пам’ятаю, що того вечора праворуч від мене сидів Девід Едлі, а ліворуч — Емлін Маккеррон, який колись розповів нам страшну історію про жінку, що народила дитину за незвичайних обставин. Позаду нього сидів Йоханссен зі складеною на колінах «Волл-стріт джорнел».

Увійшов Стівенс, тримаючи невеликий білий пакет, і без жодних вагань вручив його Джорджу Ґреґсону. Стівенс — ідеальний дворецький, попри його ледь помітний бруклінський акцент (а може, саме завдяки йому), але його найцінніша перевага, наскільки я можу судити, полягає в тому, що він завжди знає, кому слід передати пакет, якого ніхто не сподівався.

Джордж мовчки взяв його і якусь мить сидів у своєму високому кріслі з «вухами», дивлячись у камін, такий великий, що в ньому спокійнісінько можна було запекти добрячого бика. Я помітив, як його очі швидко пробігли по напису, викарбуваному на замковому камені: «ГОЛОВНЕ — ОПОВІДЬ, А НЕ ОПОВІДАЧ».

Він розірвав пакет своїми старечими тремтливими пальцями й кинув вміст у вогонь. На мить полум’я перетворилося на веселку, і почувся тихий сміх. Я обернувся і побачив Стівенса, який стояв далеко в тіні біля дверей фоє. Руки схрещені за спиною. Обличчя — абсолютно непроникне.

Гадаю, всі присутні трохи підскочили, коли його скреготливий, майже роздратований голос розірвав тишу; про себе я точно можу це сказати.

— Одного разу я бачив, як людину вбили просто в цій кімнаті, — сказав Джордж Ґреґсон, — хоча жоден присяжний не виніс би вбивці обвинувального вироку. Утім, вийшло так, що він сам себе засудив... і став власним катом!

Настала пауза, поки він розпалював люльку. Синюватий дим оповивав його зморшкувате обличчя. Він загасив сірника уповільненими, зумисними жестами людини, у якої дуже болять суглоби, і кинув його в камін, де той упав на розжарений попіл від решток пакету, а потім дивився, як полум’я обвуглює його. Кущуваті з сивизною брови насунулись йому на гострі, зараз задумливі, блакитні очі. Ніс у нього був великий і гачкуватий, губи тонкі й міцні, голова втягнута в згорблені плечі.

— Не дражніть нас, Джордже! — прогарчав Пітер Ендрюс. — Розповідайте!

— Зараз розповім. Майте терпіння.

І нам усім довелося чекати, поки він розпалив люльку так, як йому хотілося. Коли у велику бріарову чашу було покладено тонкий шар вугілля, Джордж склав на коліна свої великі, вузлуваті руки, що ледь тремтіли, й почав:

— Чудово, отже. Мені вісімдесят п’ять, а те, що я збираюся вам розповісти, сталося, коли мені було років двадцять. Це був 1919 рік, так чи інакше, і я щойно повернувся з Великої війни. Моя наречена померла п’ятьма місяцями раніше від грипу. Їй було лише дев’ятнадцять, і боюсь, що я пив і грав у карти набагато більше, ніж слід. Вона чекала мене два роки, розумієте, і протягом цього часу я щотижня незмінно отримував від неї листа.

Можливо, ви зрозумієте, чому я так сильно собі потурав. Я не мав релігійних переконань, бо в окопах усі оті загальні постулати й теорії християнства серйозно не сприймаються; і в мене не було сім’ї, яка б мене підтримала. Тому я можу щиро сказати, що добрі друзі, які були зі мною під час випробувань, рідко мене покидали. Їх було п’ятдесят три (чи ж у багатьох людей стільки знайдеться!): п’ятдесят дві карти в колоді і пляшка віскі «Катті Сарк». Я замешкав у тій самій квартирі, де живу й зараз, на Бреннан-стріт. Але тоді вона коштувала значно дешевше, і на полицях було значно менше пляшечок із ліками, піґулок та інших панацей. Утім, більшу частину часу я проводив тут, у будинку номер 249В, бо тут майже завжди можна було знайти компаньйонів для гри в покер.

Раптом у розмову втрутився Девід Едлі, і хоч він усміхався, не думаю, що в нього був намір жартувати.

— А Стівенс тоді вже був тут, Джордже?

Джордж озирнувся на дворецького.

— Це були ви, Стівенсе, чи ваш батько?

Стівенс дозволив собі ледь помітну усмішку.

— Оскільки 1919 рік був понад шістдесят п’ять років тому, сер, гадаю, що це був мій дід.

— У всякому разі, слід визнати, що ваша посада передається у спадок, — зауважив Едлі.

— Як скажете, сер, — ввічливо відповів Стівенс.

— Тепер, коли я згадую про це, — сказав Джордж, — то бачу дивовижну схожість між вами і вашим... ви сказали, дідом, Стівенсе?

— Саме так я і сказав, сер.

— Якби вас і його поставили поруч, мені було б важко сказати, хто є хто... але це вже не має значення, чи не так?

— Так, сер.

— Отож, я сидів в ігровій кімнаті — он за тими дверима — і розкладав пасьянс, коли вперше й востаннє зустрівся з Генрі Брауером. Нас було четверо, готових сісти за стіл і зіграти в покер; нам не вистачало лише п’ятого, щоб вечір удався. Коли Джейсон Девідсон повідомив мені, що Джордж Окслі, наш п’ятий партнер, зламав ногу й лежить у ліжку із загіпсованою ногою, підвішеною до бісового блоку, здавалося, що гра нам не світить. Попереду вимальовувався нудний вечір, який треба було якось убити, щоб відволіктися від сумних думок. І, схоже, залишалося тільки розкладати пасьянс і глушити себе конячими дозами віскі. Аж нараз спокійним і привітним голосом озвався чоловік, який сидів у дальньому кутку кімнати:

— Джентльмени, якщо йшлося про покер, я з радістю склав би вам компанію, звісно, якщо ви не проти.

— До того моменту його було не видно й не чути — він був повністю поглинений читанням газети «Нью-Йорк ворлд», тож коли я озирнувся на голос, то зміг уперше його роздивитися. Це був молодий чоловік зі старим обличчям, якщо ви розумієте, що я маю на увазі. Деякі з ознак, які я побачив на його лиці, були мені знайомі — після смерті Розалі я почав був помічати їх у себе. Кажу ж, деякі, але не всі. Судячи з його шевелюри, рук і манери ходити, хлопцеві було не більше двадцяти восьми років, однак його обличчя було позначене досвідом, а очі, дуже темні, здавалися не так сумними, як змученими, з якимсь роз’ятреним поглядом. Він був доволі симпатичним, з короткими, підстриженими вусами і темно-русявим волоссям. Верхній ґудзик на комірі його елегантного коричневого костюма був розстебнутий.

— Мене звуть Генрі Брауер, — сказав він.

Девідсон одразу ж кинувся через усю кімнату, щоб потиснути йому руку; насправді ж, було таке враження, ніби він хотів вхопити руку Брауера, яка лежала в того на коліні. І сталася дивна річ: Брауер впустив газету й підняв обидві руки, тримаючи їх поза межами досяжності. Обличчя в нього було сповнене жаху. Девідсон зупинився, зовсім розгублений, радше спантеличений, ніж розгніваний. Йому самому було лише двадцять два роки — Боже, якими молодими ми всі тоді були! — і він скидався на цуценя.

— Вибачте, — дуже серйозно сказав Брауер, — але я ніколи не ручкаюся!

Девідсон заморгав.

— Ніколи? — перепитав він. — Як дивно! Але чому? — Ну, я ж вам казав, що він був зовсім як цуценя. Брауер повівся якнайкраще, з відкритою (хоч і досить стурбованою) усмішкою.

— Я щойно повернувся з Бомбея, — пояснив він. — Це дивне, переповнене, брудне місце, сповнене хвороб і пошестей. Стерв’ятники тисячами обліпляють міські стіни. Я був там з торговою місією протягом двох років, і наш західний звичай рукостискання почав викликати в мене жах. Я знаю, що вчиняю нерозумно й неввічливо, але ніяк не можу змусити себе до цього. Тож якщо ви будете такі ласкаві не мати на мене серця...

— Тільки за однієї умови, — усміхнувся Девідсон.

— Якої ж?

— Що ви сядете за гральний стіл і перехилите чарчину віскі Джорджа, а я тим часом сходжу по Бейкера, Френча і Джека Вайлдена.

Брауер усміхнувся йому, кивнув і відклав газету. Девідсон на радощах зобразив великим і вказівним пальцями жест ОК, різко розвернувся і побіг по решту партнерів. Ми з Брауером підійшли до столу із зеленим сукном, і коли я запропонував йому випити, він відмовився, подякувавши, і замовив собі пляшку. Я подумав, що це може бути пов’язано з його дивним пунктиком, але нічого не сказав. Я знав чоловіків зі схожим, якщо не сильнішим, страхом перед мікробами й хворобами... та й вам, мабуть, доводилось зустрічатися з чимось подібним.

Присутні закивали на знак згоди.

— Приємно тут посидіти, — задумливо промовив Брауер. — Я уникав будь-якого товариства, відколи повернувся зі своєї посади. Знаєте, людині негоже бути самій. Я думаю, що навіть для найсамодостатніших бути ізольованим від людського товариства — це найгірша форма тортур!

Він сказав це з якимось дивним притиском, і я кивнув. Я чудово розумів, про що він говорить, бо й сам переживав таку самотність в окопах, зазвичай уночі. Я відчув її знову ще гостріше, коли дізнався про смерть Розалі. Я почав пройматися симпатією до нього, попри таку явну його ексцентричність.

— Бомбей, мабуть, фантастичне місце, — сказав я.

— Фантастичне... і жахливе! Там є речі, абсолютно неприпустимі для нашого світогляду. Кумедна їхня реакція на автомобілі: діти сахаються від них, коли вони проїжджають повз, а потім ватагою женуться за ними квартал за кварталом. Літак для них страшний і незбагненний. Звичайно, ми, американці, ставимось до цього поблажливо, зі зверхністю й самовтіхою, але запевняю вас, що моя реакція була точно такою ж, як і їхня, коли я вперше побачив, як жебрак на розі вулиці проковтнув цілу пачку сталевих голок, а потім витягав їх одну за одною з відкритих ран на кінчиках пальців. А для корінних жителів тієї частини світу це звичайнісінька річ.

— Можливо, — додав він пригнічено, — ці дві культури й не мали б ніколи змішуватися, можливо, їм судилося жити окремішньо серед своїх власних див. Для американця, як ото ви чи я, проковтнути пачку голок — означало би повільну, жахливу смерть. Стосовно ж автомобіля... — Він замовк, і його обличчя враз набуло похмурого, непроникного виразу.

Я вже збирався заговорити, коли з’явився Стівенс-старший із пляшкою віскі для Брауера, а відразу за ним Девідсон та інші.

Девідсон представив їх, зауваживши:

— Я розповів їм про ваш маленький пунктик, Генрі, так що вам не треба турбуватися. Це Даррел Бейкер, страшний на вигляд хлопець із бородою — Ендрю Френч, і останній, але не менш важливий — Джек Вайлден. Джорджа Греґсона ви вже знаєте.

Брауер усміхнувся і поштиво кивнув їм усім, імовірно, замість потиску рук.

Були розпечатані три свіжі колоди карт, гроші поміняні на фішки, і гра почалась.

— Ми грали понад шість годин поспіль, і я виграв, мабуть, доларів з двісті. Даррел Бейкер, так собі гравець, програв близько восьмисот (і навіть не скривився — його батько володів трьома найбільшими взуттєвими фабриками в Новій Англії), а решта розділила програш Бейкера зі мною приблизно порівну. Девідсон виявився в невеликому плюсі, а Брауер — в невеликому мінусі; проте для Брауера зберегти майже всі свої гроші було неабияким подвигом, бо більшу частину вечора йому йшли надзвичайно погані карти. Він вправно грав як у традиційний покер із п’ятьма картами на руках, так і в новітній його різновид — семикартковий стад, і мені здалося, що кілька разів він вигравав гроші лише завдяки крутим блефам, на які я сам ніколи б не наважився.

— Я помітив одну річ: хоча він пив добряче — до того, як Френч приготувався до останньої роздачі, він самотою висушив майже цілу пляшку віскі, — язик у нього не заплітався, майстерність гри анітрохи не похитнулась, і він весь час пильнував, щоб чужі руки не опинялися поблизу.

Коли Брауер вигравав банк, він ніколи не торкався його, якщо у когось були маркери або здача, або якщо хтось «прогорів», але в нього ще залишалися фішки для ставки. Одного разу, коли Девідсон поставив свою склянку досить близько до його ліктя, Брауер різко відсахнувся, ледь не розливши свій напій. Бейкер дуже здивувався, але Девідсону вдалось загладити ситуацію.

За кілька хвилин до цього Джек Вайлден зауважив, що вранці на нього чекає поїздка в Олбані, тож він хотів би обмежитися останнім колом. Роздача перейшла до Френча, і він заявив, що здаватиме по сім карт.

— Я пам’ятаю ту фінальну роздачу так само чітко, як власне ім’я, хоча навряд чи я згадаю, що вчора подавали на обід, або з ким я обідав. Ось такі вони, примхи віку, утім, я думаю, що якби хтось із вас був там, ви б теж це пам’ятали.

— Мені випало дві чирви закриті й одна відкрита. Не скажу за Вайлдена чи Френча, але в молодого Девідсона був чирвовий туз, а в Брауера — десятка пік. Девідсон поставив два долари — п’ять було нашою «стелею» — і карти знову пішли по колу. Я витягнув чирву до своїх трьох, Брауер витягнув валета пік до своєї десятки. Девідсону випала трійка, яка, здавалось, не покращувала його руку, однак він кинув три долари в банк. «Остання роздача, — весело сказав він, — Кидайте щедріше, хлопці! Завтра ввечері я маю пригощати одну даму!»

Якби мені хтось сказав, що ця фраза переслідуватиме мене все життя, я б не повірив.

Френч утретє роздав по одній відкритій карті. Мені для флеша нічого не прийшло, але Бейкер, який був великим невдахою, зібрав пару — здається, королів. Брауер отримав бубнову двійку, яка, здавалося, була йому ні до чого. Бейкер поставив п’ять доларів, ліміт, на свою пару, і Девідсон негайно підняв до п’яти. Всі залишилися в грі, і ми востаннє отримали по відкритій карті. Я отримав чирвового короля для поповнення свого флешу, Бейкер додав третю до своєї пари, а Девідсон отримав другого туза, від якого у нього неабияк заблищали очі. Брауер отримав трефову даму, і, хоч убий, я не міг зрозуміти, чому він залишився в грі. Здавалося, що вчергове за цей вечір йому не пощастило з картами.

Ставки почали потроху зростати. Бейкер поставив п’ять, Девідсон підняв на п’ять, Брауер вирівняв до десяти. Джек Вайлден сказав: «Здається, що з моєю парою мені тут нічого не світить», і скинув свою руку. Я вирівняв ставку до десяти й підняв ще на п’ять. Бейкер вирівняв і знову підвищив ставку.

Що ж, я не буду втомлювати вас описом всіх підвищень. Скажу лише, що в нас був ліміт на три підвищення для кожного гравця, і Бейкер, Девідсон і я зробили три підвищення по п’ять доларів. Брауер просто вирівнював кожну ставку і підвищував, намагаючись дочекатися, поки всі гравці поприймають руки від банку, перш ніж вкидати свої гроші. А там було вже багато грошей — трохи більше двохсот доларів, — коли Френч здав нам по останній закритій карті.

Запанувало мовчання, поки ми всі дивилися свої карти, хоча для мене це нічого не означало; я тримав руку, і, висновуючи з того, що я бачив на столі, вона була в порядку. Бейкер вкинув п’ять, Девідсон підняв, і ми чекали, що робитиме Брауер. Його обличчя трохи почервоніло від алкоголю, він зняв краватку і розстебнув другий ґудзик на сорочці, але вигляд мав цілком спокійний. «Вирівнюю... і додаю п’ять», — сказав він.

Я аж очима закліпав, позаяк був упевнений, що він скине карти. Проте карти, які я тримав у руках, підказували мені, що я повинен грати на виграш, тож я додав ще п’ять. Ми грали без обмежень на кількість підвищень, які гравець міг зробити на останній карті, і банк стрімко збільшувався. Я зупинився першим, задовольнившись тим, що просто вирівняв ставку, зважаючи на фул-хаус, який, як я все більше й більше переконувався, у когось напевно був на руках. Наступним зупинився Бейкер, насторожено кліпаючи очима й поглядаючи то на пару тузів Девідсона, то на загадкову «порожню» руку Брауера. Бейкер був не найкращим гравцем у карти, але нюх мав добрий.

Девідсон і Брауер піднімали ставки ще разів з десять, якщо не більше. Ми з Бейкером хоч-не-хоч відповідали на них, не бажаючи розлучатися з тим, що вже вклали. У нас чотирьох закінчилися фішки, і тепер купу пластмасових маркерів рясно вкривала кучугура зелених банкнот.

— Що ж, — сказав Девідсон після останнього підвищення Брауера, — думаю, я просто зрівняю ставку. Якщо ви блефували, Генрі, то це був чудовий блеф. Але я вас обіграв, а на Джека завтра чекає довга подорож. І з цими словами він поклав п’ятидоларову купюру на вершину кучугури і сказав: — Відкриваюсь.

Не знаю, як інші, але я відчув полегшення, яке однак не стосувалось тієї великої суми грошей, яку я поклав у банк. Гра ставала все жорстокішою, і якщо ми з Бейкером могли дозволити собі програти, якби до цього дійшло, то Джейс Девідсон не міг. Він був на межі, жив на спадок, який залишила йому тітка — не дуже великий. І Брауер — наскільки відчутною буде для нього ця втрата? Пам’ятайте, джентльмени, що на той час на столі було більше тисячі доларів.

Тут Джордж зупинився. Його люлька згасла.

— І що було далі? — Едлі аж нахилився вперед. — Не дражніть нас, Джордже. Бачите, ми аж підскакуємо на стільцях. Ошелеште нас або заспокойте.

— Майте трохи терпіння, — незворушно відповів Джордж.

Він дістав ще одного сірника, черкнув ним по підошві черевика й запахкав люлькою. Ми напружено чекали, помовкуючи. Надворі вітер вищав і гудів у карнизах.

Коли люлька задиміла і все налагодилось, Джордж продовжив розповідь:

— Як ви знаєте, за правилами покеру, той, хто пропонує відкритися, повинен першим показати карту. Але Бейкер не витримав напруги; він витягнув одну з трьох закритих карт і перевернув її, показавши чотирьох королів.

— У мене менше, — сказав я. — Флеш.

— Тоді я виграв, — сказав Девідсон Бейкеру, і показав дві свої закриті карти. Два тузи, разом чотири. — До біса добре зіграно. — І він почав згрібати величезний банк.

— Зачекайте! — промовив Брауер.

Він не простягнув руку, щоб доторкнутися до руки Девідсона, як це зробила би більшість, але його голосу було достатньо. Девідсон зупинився, щоб подивитися, і щелепа в нього відвисла — реально відвисла, ніби всі м’язи в ній перетворилися на воду. Брауер перевернув усі три свої закриті карти, щоб показати стріт-флеш, від вісімки до дами.

— Гадаю, це старше ваших тузів? — ввічливо запитав Брауер.

Девідсон почервонів, потім побілів.

— Так, — повільно промовив він, ніби вперше дізнався про цей факт. — Так, старше.

Я б дорого заплатив, аби дізнатися, що сподвигло Девідсона на те, що сталося далі. Він же знав, що Брауер категорично не терпів, коли до нього торкалися; чоловік показав це сотнею різних способів того вечора. Можливо, Девідсон просто забув про це, бажаючи насамперед показати Брауеру (і всім нам), що він може впоратися з таким програшем, і прийняти навіть такий серйозний поворот подій, як істинний джентльмен. Я вже казав вам, що він був, немов цуценя, і такий жест, напевно, був у його характері. Але цуценята теж можуть кусатися, коли їх провокують. Вони не вбивці — цуценя не вчепиться в горло, але багатьом людям доводилось зашивати рани на пальцях, коли вони занадто довго дражнили маленького песика капцем або гумовою кісткою. Це також було частиною характеру Девідсона, яким я його пам’ятаю.

Отож, кажу, я б дорого заплатив, аби про те дізнатися, хоча, гадаю, значення має лише результат.

Коли Девідсон прибрав руки від банку, туди простягнув руку Брауер, щоб згребти його. Тієї ж миті обличчя Девідсона осяялось якоюсь рум’яною доброзичливістю, він вихопив руку Брауера зі столу й міцно стиснув її.

— Блискуча гра, Генрі, просто блискуча. Не віриться, що я коли-небудь...

Брауер обірвав його якимсь високим жіночим криком, що моторошно пролунав у тиші ігрової кімнати, і рвонувся геть. Фішки й гроші посипалися на всі боки, стіл захитався і мало не перекинувся.

Ми всі заціпеніли від раптового повороту подій і не могли поворухнутися. Брауер, похитуючись, відійшов від столу, тримаючи руку перед собою, немов чоловіча версія Леді Макбет. Він був білий, як труп, і безмежний жах на його обличчі я не в змозі описати. Я відчув, як мене охопив такий страх, якого я ніколи не відчував ні до, ні після, навіть коли мені принесли телеграму зі звісткою про смерть Розалі.

Потім він застогнав. Звук був лункий, жахливий, якийсь нелюдський. Пам’ятаю, я подумав: «Та він же зовсім божевільний», а потім він і взагалі поніс якусь нісенітницю: «Ключ... Я залишив ключ запалення увімкненим... О, Боже, я не хотів!». І він побіг сходами до головного холу.

Я оговтався першим, підхопився зі стільця і побіг за ним, залишивши Бейкера, Вайлдена й Девідсона сидіти навколо величезного банку з грошима, який виграв Брауер. Вони були схожі на вирізані з каменя статуї інків, що охороняють скарб племені.

Вхідні двері все ще гойдалися туди-сюди, і коли я вискочив на вулицю, то одразу побачив Брауера, який стояв на краю тротуару, марно виглядаючи таксі. Побачивши мене, він так жалюгідно скривився, що я не міг не відчути жалю, змішаного з подивом.

— Зачекайте, — сказав я. — Зачекайте! Мені шкода, що Девідсон так вчинив, і я впевнений, що він не хотів нічого поганого; та все одно, якщо ви мусите їхати через це, то їдьте. Але ви залишили багато грошей, і ви маєте їх узяти.

— Не треба було мені приходити, — застогнав він. — Але мене так відчайдушно потягло до людей, що я... я...

Не роздумуючи, я простягнув руку, щоб доторкнутися до нього — найелементарніший жест однієї людини до іншої, коли вона вбита горем, — але Брауер відсахнувся від мене й заволав:

— Не торкайтеся до мене! Невже вам мало одного? Боже, чому я просто не помер?

Його погляд раптом гарячково загорівся на бродячому собаці із запалими боками й брудною, зваляною шерстю, який перебирався на другий бік безлюдної, вранішньої вулиці. Висолопивши язика, він насторожено плентався, накульгуючи на трьох лапах. Гадаю, він шукав сміттєві баки, щоб перекинути їх і залізти всередину.

— Ось і я так само, — промовив він задумливо, ніби сам до себе. — Усіма зневажений, приречений на самотність, змушений ховатися і виходити на вулицю лише тоді, коли всі інші живі істоти опиняються в безпеці за зачиненими дверима. Пес-парія!

— Припиніть, — сказав я трохи суворо, бо від таких розмов дуже вже відгонило мелодрамою. — Ви пережили якийсь неприємний шок, і, очевидно, сталося щось таке, що розхитало ваші нерви, але на війні я бачив стільки всякого...

— Ви мені не вірите, еге ж? — запитав він. — Ви думаєте, що мене охопила якась істерика, так?

— Приятелю, я справді не знаю, що ви охопили, чи що охопило вас, але я знаю, що якщо ми ще трохи тут постоїмо, у вологому нічному повітрі, то ми обидва підхопимо грип. Тож будьте ласкаві, зайдіть зі мною всередину — якщо хочете, то тільки в хол — а я попрошу Стівенса...

У мене слова застрягли в горлі — на мене дивилися очі божевільного. В них не лишилося й сліду від здорового глузду, і він нагадав мені збожеволілих солдатів, яких після тривалих боїв вивозили підводами з передової: людська оболонка, невидющі очі, божевільне белькотіння.

— Хочете подивитися, як один ізгой реагує на іншого? — запитав він мене, зовсім не звертаючи уваги на те, що я говорив. — Тоді дивіться і побачите, чого я навчився в чужих краях!

І раптом він підвищив голос і владно сказав:

— Гей, псино!

Пес підняв голову, подивився на нього насторожено, звівши очі (одне з них блищало шаленою дикістю, а друге було вкрите катарактою), і раптом змінив напрямок і, накульгуючи, неохоче потрюхикав через вулицю до того місця, де стояв Брауер.

Він не хотів іти, це було очевидно. Він скиглив і гарчав, підібгавши між ногами свій жалюгідний хвіст, схожий на брудну мотузку, але його все одно тягнуло до нього. Він підійшов прямо до ніг Брауера, а потім ліг на живіт, скиглив, присідав і здригався. Його виснажені боки ходили туди-сюди, наче міхур, а здорове око ледь не вискакувало з очниці.

У Брауера вирвався огидний, розпачливий сміх, який і досі жахає мене уві сні, і він присів навпочіпки біля нього.

— Ну, що, — сказав він. — Бачите? Він упізнав у мені такого, як сам... і знає, що я йому приніс! — Він потягнувся до пса, і той загарчав, люто завив. Потім вишкірив зуби.

— Не треба! — вигукнув я. — Він вас укусить!

Брауер і вухом не повів. У світлі вуличного ліхтаря його обличчя здавалося лютим, огидним, очі нагадували чорні діри, пропалені в пергаменті.

— Пусте, — протяг він. — Дурниця. Я лише хочу потиснути йому лапу... так, як ваш друг потиснув мені! — І раптом він схопив пса за лапу й струснув її. Пес жахливо завив, але навіть не спробував його вкусити.

Раптом Брауер підвівся. Його очі, здавалося, трохи прояснились, і якби не надмірна блідість, він міг би знову бути тим чоловіком, який напередодні ввечері люб’язно запропонував нам бути нашим партнером за картярським столом.

— Тепер я піду, — тихо сказав він. — Будь ласка, вибачтеся за мене перед своїми друзями й скажіть їм, що мені шкода, що я поводився як дурень. Можливо, я матиму нагоду... виправитися іншим разом.

— Це ми повинні вибачитися перед вами, — сказав я. — І ви не забули про гроші? Це понад тисячу доларів.

— О так! Гроші! — І його рот скривився в гіркій усмішці.

— Вам не треба заходити у вестибюль, — сказав я. — Якщо ви пообіцяєте почекати тут, я принесу їх. Ви це зробите?

— Так, — сказав він. — Якщо хочете, я зроблю це. — І він задумливо подивився на пса, що скиглив біля його ніг. — Мабуть, він хоче піти зі мною до мого дому й хоч раз у своєму жалюгідному житті поїсти по-людськи. — І в нього знову з’явилась гірка усмішка.

Я залишив його, перш ніж він встиг передумати, і спустився вниз.

Хтось, мабуть, Джек Вайлден, який завжди вирізнявся впорядкованим розумом, поміняв усі фішки на долари й склав гроші акуратним стосиком в центрі зеленого фетру. Ніхто з них не заговорив зі мною, коли я їх збирав.

Бейкер і Джек Вайлден мовчки курили; Джейсон Девідсон, повісивши голову, дивився собі під ноги. Його обличчя було сповнене страждання й сорому. Повертаючись до сходів, я торкнувся його плеча, і він вдячно подивився на мене.

Коли я знову вийшов на вулицю, там не було жодної душі. Брауер пішов. Я стояв з пачкою зелених в кожній руці, марно видивляючись його. Я обережно покликав його на випадок, якщо він стояв у тіні десь поруч, але відповіді не було. Тоді я випадково глянув униз. Безпритульний пес все ще був там, але його дні, коли він харчувався в сміттєвих баках, закінчилися. Він був зовсім мертвий. Блохи й кліщі організовано покидали його тіло маршовими колонами. Я відступив назад, відчуваючи огиду і якийсь несвідомий страх. У мене було передчуття, що Генрі Брауер не зник з мого життя. Так воно й вийшло, але більше я його ніколи не бачив.

Вогонь у каміні ледь жеврів, із сутінків кімнати почав наповзати холод, але ніхто не ворухнувся і не порушив тиші, поки Джордж знову розпалював люльку. Він зітхнув, по-іншому схрестив ноги, від чого старі суглоби затріщали, і продовжив:

— Само собою зрозуміло, що всі, хто брав участь у грі, були одностайні в думці: треба знайти Брауера й віддати йому його виграш. Припускаю, що нас можуть назвати божевільними за наш намір, але тоді була шляхетніша епоха. Девідсон був у жахливому настрої, ідучи додому; я спробував відвести його вбік і сказати йому пару добрих слів, але він лише похитав головою і пошкандибав геть. Я відпустив його. Перебуде ніч, проспиться, — подумав я, — і вранці подивиться на все це по-іншому, а потім ми зможемо вдвох піти на пошуки Брауера, бо Вайлден збирався їхати з міста, а Бейкер мав зробити «світські раути». Я подумав, що це був би хороший спосіб для Девідсона повернути собі трохи самоповаги.

Та коли наступного ранку я зайшов до нього додому, то дізнався, що він ще не прокинувся. Я міг би його розбудити, але він був молодим хлопцем, і я вирішив дати йому проспати весь ранок, поки з’ясовуватиму кілька загальних фактів.

— Спочатку я прийшов сюди й поговорив із вашим... Стівенсе... — Він повернувся до Стівенса й підняв брову.

— Дідом, сер, — підказав Стівенс.

— Дякую.

— Нема за що, сер.

— Я поговорив із дідом Стівенса. Між іншим, я розмовляв із ним на тому самому місці, де зараз стоїть сам Стівенс. Він сказав, що про Брауера якось згадував Реймонд Ґрір, хлопець, якого я трохи знав. Ґрір працював у міській торговій комісії, і я одразу ж поїхав до його офісу у Флетайрон Білдінґ. Я застав його на місці, і він одразу ж мене прийняв.

Коли я розповів йому про те, що сталося напередодні ввечері, його обличчя затьмарилось від суміші жалю, смутку й страху.

— Бідолашний Генрі! — вигукнув він. — Я знав, що це станеться, але ж не думав, що так швидко.

— Що саме? — запитав я.

— Його нервовий зрив, — відповів Ґрір. — Це пов’язано з роком, який він провів у Бомбеї, і я гадаю, що ніхто, крім Генрі, ніколи не дізнається всієї історії. Але я розповім вам те, що зможу.

Почувши історію, яку Ґрір розповів мені в своєму офісі того дня, я пройнявся до Брауера ще більшою симпатією і розумінням. Генрі Брауер, як виявилось, пережив справжню трагедію. І, як заведено в усіх класичних трагедіях, вона сталася через фатальну помилку — у випадку Брауера через забудькуватість.

Як член торгової комісії в Бомбеї, Брауер користувався автомобілем, що в тих краях було відносною рідкістю. Ґрір розповідав, що Брауер отримував майже дитячу насолоду від їзди на ньому вузькими вуличками й провулками міста, розлякуючи величезні зграї курей і змушуючи жінок і чоловіків падати на коліна й просити захисту в своїх язичницьких богів. Він їздив на ньому всюди, привертаючи до себе велику увагу й величезні натовпи обірваних дітей, які бігли за ним, але завжди соромились, коли він пропонував їм покататися на цьому дивовижному пристрої, з якого він майже не вилазив. Це був «Форд» моделі «А» з кузовом вантажівки, один із перших автомобілів, що заводився не лише ручкою, а й натисканням кнопки. Прошу вас це запам’ятати.

Одного разу Брауер поїхав на машині аж на другий кінець міста, щоб відвідати одного з місцевих авторитетів щодо можливих поставок джутового каната. Як завжди, він привернув до себе увагу, коли «Форд» із гарчанням і вихлопами, схожими на гарматні залпи, промчав вулицями, і, звісно ж, діти побігли за ним.

На Брауера чекав обід із виробником джуту — справа дуже церемоніальна і формальна, і вони тільки наполовину вправилися з другою стравою, сидячи на відкритій терасі над жвавою вулицею, коли внизу почувся знайомий гуркіт, кашель і ревіння автомобіля, що супроводжувалося криками й вереском.

Один із найвідважніших хлопчаків — син місцевого священника — заліз у кабіну авто, переконаний, що який би дракон не ховався під залізним капотом, його не можна розбудити без білої людини за кермом. І так вийшло, що Брауер, налаштований на майбутні переговори, залишив запалювання увімкненим.

Можна уявити, як хлопчисько ставав дедалі сміливішим на очах у своїх однолітків, торкаючись дзеркала, крутячи кермо й видаючи звуки, що нагадували ревіння клаксона. Щоразу, коли він показував носа дракону під капотом, всі його друзі завмирали від страху.

Мабуть, щоб не сповзти з сидіння, хлопчик ногою вперся в педаль зчеплення, і тут він випадково натиснув на кнопку стартера. Двигун був гарячий і запрацював миттєво. Переляканому на смерть хлопчику треба було негайно зняти ногу зі зчеплення й постаратись вистрибнути.

Якби машина була старішою або в гіршому стані, вона б заглухла. Але Брауер дуже за нею доглядав, і вона помчала вперед серією різких, ревучих ривків. Брауер якраз вчасно побачив це, вискочив з-за столу й кинувся вниз.

Хлопчик став жертвою фатальної випадковості. Можливо, коли він намагався вибратись, то ліктем випадково зачепив дросельний клапан, або ж натиснув на нього з панічною надією, що так біла людина укоськує дракона, і той знову засинає. Однак сталось так, як сталось.

Машина набрала вбивчої швидкості й помчала вниз залюдненою, гамірною вулицею, натикаючись на пакунки й тюки, давлячи плетені клітки з домашніми тваринами, трощачи на друзки візок із квітами. Вона з ревінням домчала до повороту, перестрибнула через бордюр, врізалась у кам’яну стіну, вибухнула й запалала вогняною кулею.

Джордж переклав свою бріарову люльку в другий кутик рота.

— Оце й усе, що Ґрір зміг мені розповісти зі слів Брауера, що мало хоч якийсь сенс. А все інше було його гарячковою маячнею про безглуздість змішування двох таких різних культур. Перед тим, як Брауера відкликали додому, до нього приходив батько загиблого хлопчика і жбурнув у нього зарізаною куркою. Потім пролунало прокляття. — У цей момент Ґрір усміхнувся мені, мовляв, ми ж обидва — люди без забобонів, запалив сигарету й зауважив: — Коли трапляється щось подібне, без прокляття не обходиться. Ці жалюгідні язичники повинні тримати фасон за будь-яку ціну, бо це їхній хліб із маслом.

— І що то було за прокляття? — поцікавився я.

— Я думав, що ви здогадаєтесь, — відповів Ґрір. — Той індус сказав йому, що людина, яка застосувала чаклунство до маленької дитини, має стати парією, вигнанцем. Потім він сказав Брауеру, що будь-яка жива істота, до якої він доторкнеться руками, помре. На віки вічні, амінь.

Ґрір хихикнув.

— І Брауер повірив?

Ґрір вважав, що повірив.

— Ви повинні пам’ятати, що людина пережила страшний шок. А тепер, висновуючи з того, що ви мені розповідаєте, його одержимість радше прогресує, ніж минає, — сказав він.

— Ви можете дати мені його адресу?

Ґрір порився у своїх паперах і нарешті знайшов адресу.

— Я не гарантую, що ви його там знайдете, — сказав він. — Люди, природно, неохоче беруть його на роботу, і я розумію, що у нього не так багато грошей.

— Я відчув докори сумління, однак нічого йому не сказав. Ґрір здався мені занадто пихатим, занадто самовдоволеним, щоб заслуговувати на ту крихту інформації, яку я мав про Генрі Брауера. Але коли я підвівся, щось таки підштовхнуло мене сказати: «Я бачив, як Брауер вчора ввечері потиснув лапу шолудивому вуличному псу. Через п’ятнадцять хвилин пес був мертвий».

— Справді? Як цікаво! — Він звів брови, наче це зауваження не мало жодного стосунку до того, що ми обговорювали.

Я підвівся, щоб піти, і вже збирався потиснути Ґріру руку, коли двері його кабінету відчинила секретарка.

— Перепрошую, але це ж ви — містер Ґреґсон?

— Так.

— Щойно дзвонив чоловік на ім’я Бейкер. Він просив вас негайно приїхати на 19-стріт, будинок №23.

Мене це неприємно вразило, адже я вже був там того дня — це була адреса Джейсона Девідсона. Коли я виходив з офісу Ґріра, він якраз преспокійно влаштовувався з люлькою і «Волл Стріт Джорнал». Більше я його не бачив, і не вважаю це великою втратою. Я пішов, і те початкове неприємне передчуття швидко переростало у якесь дивне відчуття всеосяжного, гнітючого страху, тим сильнішого, що його не можна було пов’язати з чимось конкретним і ним же обмежити, бо його причина була настільки жахлива, настільки неймовірна, що не піддавалась ніякому осмисленню й усвідомленню.

Тут я перервав його розповідь.

— Боже мій, Джордже! Ви ж не збираєтесь сказати нам, що Девідсон був мертвий?

— Саме так, — погодився Джордж. — Я прибув майже одночасно з коронером, який констатував смерть від тромбозу коронарних артерій. Він не дожив до свого двадцять третього дня народження шістнадцять днів.

У наступні дні я намагався переконати себе, що це був жахливий збіг обставин, про який краще забути. Я погано спав, не допомагав навіть мій добрий друг містер «Катті Сарк». Я казав собі, що треба розділити той виграш між нами трьома й забути, що Генрі Брауер коли-небудь з’являвся в нашому житті. Але я не зміг. Натомість я виписав касовий чек на цю суму й поїхав за адресою, яку дав мені Ґрір, у Гарлем.

Там його не було. Мені дали його нову адресу в Іст-Сайді, в менш заможному, та все ж респектабельному районі. Він виїхав звідти за місяць до гри в покер, і його нова адреса була в Іст-Віллідж, у міських нетрях.

Домовласник, худорлявий чоловік із величезним чорним мастифом, який гарчав біля його ніг, сказав мені, що Брауер з’їхав третього квітня — наступного дня після нашої гри. Я попросив його поштову адресу, а він відкинув голову назад і заґелґотав, що, вочевидь, мало бути сміхом.

— Єдина адреса, яку вони дають, коли їдуть звідси, — це Пекло, босе. Але іноді, дорогою туди, вони зупиняються в Бауері.

У ті часи Бауері був тим, чим його зараз вважають лише приїжджі: пристановищем безхатьків, останнім притулком нещасних, що втратили людську подобу, яких цікавить лише ще одна пляшка дешевого вина або ще одна порція білого порошку, що приносить забуття. Я вирушив туди. У ті дні там були десятки нічліжок, кілька благодійних місій, які приймали на ніч будь-якого пияка, і сотні провулків, де можна було покласти старий, вкритий вошами матрац просто надворі. Я бачив десятки чоловіків, від яких залишилась сама тільки оболонка, роз’їдена пияцтвом і наркотиками. Вони не знали й не називали своїх імен. Коли людина опускається до останнього, підвального рівня, коли її печінка гниє від деревного спирту, ніс — відкрита гнійна рана від постійного вдихання кокаїну й поташу, пальці зруйновані обмороженням, а зуби зігнили до чорних пеньків — людині більше не потрібне ім’я. Але я описував Генрі Брауера кожному зустрічному, та все марно.

Бармени хитали головами й знизували плечима. Інші просто дивилися в землю і йшли собі далі.

Я не знайшов його ні першого дня, ні другого, ні третього. Минуло два тижні, а потім я розговорився з одним чоловіком, який сказав, що схожий хлопець був у «Кімнатах Деварні» три ночі тому.

Я пішов туди; це було всього за два квартали від району, який я прочісував. За стійкою сидів зашкарублий дід з облупленим голомозим черепом і сльозливими блискучими очима. У заслідженому мухами вікні, що виходило на вулицю, висіло оголошення про винайм кімнат за 10 центів за ніч. Я повторив свій опис Брауера, і старий кивав головою, коли я його промовляв. Коли я закінчив, він сказав:

— Я знаю його, молодий чоловіче. Дуже добре знаю. Але не можу пригадати... Думаю, що якби переді мною був долар, то моя пам’ять прояснилась би значно швидше.

Я поклав перед ним долар, і він миттю зник. От вам і артрит.

— Він був тут, молодий чоловіче, але виїхав.

— Ви знаєте, куди?

— Не можу пригадати, — відповів старий. — Але з доларом переді мною точно пригадаю.

Я поклав перед ним другу купюру, яка так само миттєво зникла, як і перша. Старий розійшовся, щось здалося йому надзвичайно смішним, і з його грудей вирвався замість сміху сухий гавкучий туберкульозний кашель.

— Ви розважилися, — сказав я, — і вам за це добре заплатили. А тепер скажіть, куди переїхав цей чоловік?

Старий знову засміявся.

— Так куди ж, — сказав він, — на Гончарне Поле — отам і є його нове місце проживання з терміном у цілу вічність і чортом по сусідству. Як вам такі пироги, молодий чоловіче? Він, мабуть, помер десь учора вранці, бо коли я знайшов його опівдні, він був ще тепленький. Сидів прямо, немов аршин проковтнув, в акурат біля вікна. А я прийшов до нього якраз по гроші, мовляв, або десять центів давай, або давай мотай. От він і помотав... на шість футів під казенну земельку. — Ця тирада викликала в нього ще один відразливий спалах старечої радості.

— А чогось дивного ви не помітили? — запитав я, боячись глибоко замислюватись над суттю свого запитання. — Чогось не зовсім звичайного?

— Так чого ж, здається щось пригадую... Дайте-но подумати...

Я витягнув долар, щоб освіжити йому пам’ять, але цього разу він не викликав у нього сміху, хоча й зник з тією ж швидкістю.

— Авжеж, було щось дивне, — сказав старий. — Кому ж і помітити, як не мені. Це ж я завжди поліцію викликаю. Господи Боже, де я їх тільки не знаходив! Знаходив їх висячими на гачку на дверях, знаходив їх мертвими в ліжку, знаходив їх на пожежній драбині в січні з пляшкою між колінами, синіми, як Атлантика. Я навіть знайшов одного, який втопився в рукомийнику, хоча це було понад тридцять років тому. Але цей хлопець сидів прямо у своєму коричневому костюмі, наче якийсь вискочка з центру міста, з зачесаним волоссям. Лівою рукою тримався за кисть правої руки, отакої. Багатьох я бачив, але такого не бачив, щоб людина померла, потискаючи сама собі руку.

Я пішов звідти й ішов пішки аж до доків, а останні слова старого все крутилися й крутилися в моїй голові, немов платівку заїло. «...Але такого не бачив, щоб людина померла, потискаючи сама собі руку».

Я дійшов до кінця одного з пірсів, туди, де брудна сіра вода омивала іржаві палі. А потім я розірвав той касовий чек на тисячу шматочків і кинув їх у воду.

Джордж Ґреґсон ворухнувся і прокашлявся. В каміні дотлівали останні жаринки, і в спорожнілу ігрову кімнату проникав холод. Столи й стільці здавалися примарними й нереальними, наче меблі, що промайнули уві сні, де минуле й теперішнє зливаються воєдино. Язички полум’я підсвічували тьмяним помаранчевим світлом літери, викарбувані на замковому камені: «ГОЛОВНЕ — ОПОВІДЬ, А НЕ ОПОВІДАЧ».

— Я бачив того чоловіка лише раз, і цього було достатньо; я його й досі пам’ятаю. До речі, це допомогло мені вийти з моєї власної жалоби, бо кожна людина, яка може вільно ходити серед своїх ближніх, вже не самотня... Якщо ви принесете мені моє пальто, Стівенсе, я думаю, що зможу дошкандибати додому — мені вже давно пора бути в ліжку.

І коли Стівенс приніс його, Джордж усміхнувся і вказав на маленьку родимку трохи нижче лівого кутика рота Стівенса.

— Все таки ви дуже схожі. Знаєте, у вашого дідуся була родимка на тому самому місці.

Стівенс усміхнувся, але нічого не відповів. Джордж пішов, а невдовзі розійшлися і всі ми.





Пляжний світ




Федеральний космічний корабель ASN/29 упав з неба й розбився. Через деякий час з його розтрощеного корпусу, немов мізки з черепа, вилізли двоє чоловіків. Вони пройшли трохи, а потім зупинилися, тримаючи шоломи під пахвами й розглядаючи те місце, куди їх занесло.

Це був пляж, якому не потрібен був океан — він був сам собі океаном, морем, виліпленим із піску, чорно-білим знімком моря, назавжди застиглого в западинах і гребенях, в западинах і гребенях, і так до безкінечності.

Дюни.

Положисті, круті, гладкі, хвилясті. Дюни з гребенями, гострими, як ніж, дюни з плоскими гребенями, дюни зі звивистими гребенями, що нагадували дюни, нагромаджені одна на одну, наче доміно.

Дюни. Але без океану.

Прогалини, чи впадини між цими дюнами, були густо помережані дрібними слідами якихось гризунів. Якщо довго дивитися на ці звивисті лінії, могло здатися, що вони складаються в слова — чорні слова, що висять над білими дюнами.

— Чорт, — лайнувся Шапіро.

— Ти тільки глянь, — сказав Ренд.

Шапіро хотів плюнути, але потім передумав. Вигляд всього цього піску змусив його передумати. Нема чого витрачати вологу даремно, її тут і сліду немає. Напівпохований у піску, ASN/29 більше не був схожий на вмирущого птаха; він радше нагадував гарбуз, який розколовся, оголивши гниль всередині. На кораблі виникла пожежа. Всі паливні баки по правому борту вибухнули.

— Шкода Ґраймса, — сказав Шапіро.

— Еге ж. — Погляд Ренда все ще блукав піщаним морем, доходячи до лінії обрію, а потім знову повертався назад.

Ґраймсу дуже не пощастило. Ґраймс був мертвий. Від Ґраймса тепер не залишилося нічого, крім великих і малих шматків м’яса в кормовому відсіку для зберігання. Шапіро зазирнув туди й подумав: «Схоже, ніби Бог вирішив з’їсти Ґраймса, пожував, йому не сподобалось, і він його виплюнув». Самого Шапіро теж ледь не вивертало від цього видовища, та ще від вигляду зубів Ґраймса, розкиданих по всій підлозі відсіку.

Тепер Шапіро чекав, що Ренд скаже щось розумне, але Ренд мовчав. Він і далі перебігав очима по дюнах, по витких і глибоких улоговинах між ними.

— Агов! — нарешті перервав мовчанку Шапіро. — Що будемо робити? Граймс мертвий, тепер ти командуєш. Що нам робити?

— Робити? — Погляд Ренда метався туди-сюди, туди-сюди по застиглих дюнах. Сухий, рівний вітер куйовдив прогумований комір його спеціального захисного костюма. — Якщо в тебе немає волейбольного м’яча, тоді я не знаю.

— Про що ти говориш?

— Хіба це не те, що треба робити на пляжі? — запитав Ренд. — Грати у волейбол?

Шапіро багато разів відчував страх у космосі, і був близький до паніки, коли спалахнула пожежа; але тепер, дивлячись на Ренда, він відчув, що його охопив дикий, невимовний жах.

— Який великий! — мрійливо проказав Ренд, і на якусь мить Шапіро здалось, що Ренд говорить про страх Шапіро. — До біса здоровенний пляж. Кінця йому й краю немає. Отак можна йти й іти хоч і сотню миль з дошкою для серфінгу під пахвою і все одно нікуди не прийти, наче нікуди й не йшов, тільки й побачиш позаду, що шість чи сім слідів. А якщо постоїш на тому ж місці хвилин зо п’ять, то й ті останні шість чи сім слідів теж зникнуть, занесені піском.

— А ти захопив топографічний карту перед тим, як ми спустилися? — Ренд у шоці, вирішив Шапіро. Просто в шоці, але він не божевільний. Якщо треба буде, він дасть Ренду піґулку. А якщо Ренд і далі нестиме оту маячню, то він штриконе йому укол. — То ти бачив...

Ренд кинув на нього погляд.

— Що?

Зелені місця. Ось що він збирався сказати. Це звучало як цитата з Псалмів, і він не міг цього вимовити. Вітер влаштував срібний передзвін у його роті.

— Що? — перепитав Ренд.

— Карту! Карту! — зарепетував Шапіро. — Ти коли-небудь чув про карту, бовдуре? Що це за місце? Де океан в кінці цього довбаного пляжу? Де озера? Де найближча зелена зона? В якому напрямку? Де закінчується цей пляж?

— Закінчується? О, хочу тебе заспокоїти. Він ніде не закінчується. І нема тут ані зелених зон, ані льодовиків. Ані океанів. Це пляж, суцільний пляж, без краплі океану, друже. Дюни, дюни, дюни, і кінця-краю їм немає.

— Але що ми будемо робити з водою?

— Ми нічого не можемо зробити.

— Корабель... він не підлягає ремонту!

— Аж ніяк.

Шапіро замовк. А що ще йому залишалося? Або замовкнути, або впасти в істерику. А в нього було відчуття — майже впевненість, — що якщо він впаде в істерику, то Ренд просто й далі стоятиме й витріщатиметься на дюни, поки Шапіро геть не видихнеться.

Як називається пляж, який ніколи не закінчується? Так пустелею він називається!

Найбільша довбана пустеля у всесвіті, ось як!

В голові він почув насмішкувату відповідь Ренда: «Та не може бути».

Шапіро ще деякий час стояв поруч із Рендом, чекаючи, що хлопець отямиться, зробить щось. Через деякий час терпець йому ввірвався. Він почав ковзати й спотикатися, повертаючись вниз по схилу дюни, на яку вони піднялися, щоб роззирнутися навколо. Він відчував, як пісок просочується в його черевики. «Я хочу засмоктати тебе, Білле, — почув він голос піску в своїй голові. В його уяві це був сухий, скрипучий голос старої, але все ще дуже сильної жінки. — Хочу засмоктати тебе прямо сюди, а потім міцно-міцно... тебе обійняти».

Це нагадало йому, як у дитинстві на пляжі вони по черзі закопували один одного в пісок по саму шию. Тоді це було весело — тепер це його лякало. Тож він вимкнув той внутрішній голос — Господи, зараз не час для спогадів, ні, не час — і пішов по піску короткими, різкими кроками, несвідомо намагаючись зіпсувати симетричну досконалість його схилу й поверхні.

— Куди ти йдеш? — У голосі Ренда вперше пролунали нотки зацікавленості й тривоги.

— Піду гляну, що там із маяком, — відповів Шапіро. — Я збираюся його увімкнути. Ми ж були на радарах. Його зафіксують, когось пришлють. Це питання часу. Я розумію, що шанси мізерні, але, можливо, хтось прилетить раніше, ніж...

— Маяк розбитий вщент, — сказав Ренд. — Це сталося, коли ми гепнулись.

— Може, його вдасться полагодити, — гукнув Шапіро через плече.

Коли він проліз через люк, йому стало краще, незважаючи на сморід смаленого провіддя й гіркий запах фреону. Він переконував себе, що почувається краще, бо подумав про рятівний маяк. Хоч би яким мізерним він не був, маяк давав якусь надію. Але не думка про маяк підняла йому настрій; якщо Ренд сказав, що він розбитий, то, найвірогідніше, він таки розбитий. Просто він більше не міг бачити тих дюн — не міг бачити того величезного, нескінченного пляжу. Саме тому йому стало краще.





* * *


Коли він, важко дихаючи й відчуваючи, що в скронях аж стугонить від сухої спеки, знову видерся на вершину першої дюни, Ренд все ще був там, і все дивився й дивився. Минула година. Сонце стояло прямо над ними. Обличчя Ренда було мокре від поту. Бісеринки вологи заплутались у його бровах, великі краплі стікали по щоках, ніби сльози. Рясні краплі поту текли по шиї, затікаючи в горловину скафандра, наче краплі безбарвної оливи, яку запомпували в нутрощі андроїда.

«Я назвав його бовдуром, — подумав Шапіро, злегка здригаючись. — Господи, так він і є бовдур, і не на андроїда він схожий, а на йолопа, придурка, якому щойно вкололи в шию повний шприц дурні довжелезною голкою».

До того ж Ренд таки помилився.

— Ренде?

Тиша.

— А маяк-то цілісінький.

В очах Ренда з’явився блиск. Потім вони знову спорожніли, втупившись у гори піску. В застиглі гори, подумав було Шапіро, але потім вирішив, що вони таки рухаються. Вітер ніколи не вщухав. Вони повинні були рухатися. Протягом десятиліть і століть вони... ну, просто повзли. Хіба не так називалися дюни на пляжі? Повзучі дюни? Здається, він пам’ятав це слово з дитинства. Або зі школи. Або ще звідкись, та яка в біса різниця?

І тут він побачив, як по схилу однієї з дюн прослизнула тоненька цівочка піску. Ніби вона почула

(почула те, про що я думав)

Свіжий піт виступив у нього на потилиці. Гаразд, схоже, він теж трохи розумом хибнувся. Та й хто б не хибнувся? Вони потрапили в паскудне місце, дуже паскудне. А Ренд наче й не розумів цього... або йому було байдуже.

— У нього набилося трохи піску, і сигнальний пристрій тріснув, але в ящику Граймса повно запчастин, тож я...

Та він мене чує чи ні?

— Не знаю, як туди потрапив пісок — маяк був там, де й мав бути, у відсіку для зберігання за спальним місцем, з трьома закритими люками між ним і зовнішнім світом, але...

— О, пісок вміє проникати. Пролізе куди хоч. Пам’ятаєш, Біллі, як у дитинстві ти ходив на пляж? Ти приходив додому, і мама кричала на тебе, бо всюди був пісок? Пісок на дивані, пісок на кухонному столі, пісок у ногах твого ліжка? Пляжний пісок, він такий, він дуже... — Він невиразно махнув рукою, а потім на обличчі в нього знову з’явилась ота блаженна, лячна усмішка. — ...всюдисущий.

— Але маяку це не зашкодило, — продовжував Шапіро. — Аварійна енергосистема теж працює, і я під’єднав маяк до неї. Вдягнув навушники на якусь хвилину й установив дальність зчитування сигналу в п’ятдесят парсеків. Пішов звук, наче хтось увімкнув електропилку. Працює, так що все не так погано, як могло здатися.

— Ніхто сюди не явиться. Навіть «Біч Бойз»[43]. «Біч Бойз» мертві вже вісім тисяч років. Ласкаво просимо до Серф-сіті, Білле. Серф-сіті sans[44] серфінг.

Шапіро дивився на дюни. Йому було цікаво, як довго цей пісок був тут. Трильйон років? Квінтильйон? Чи було тут колись життя? Може, навіть якесь розумне життя? Річки? Зелені місця? Океани, щоб замість пустелі тут був справжній пляж?

Шапіро стояв поруч із Рендом і думав про це. Стійкий вітер куйовдив йому волосся. І раптом він зрозумів, що все це було, й уявив, як воно мало би закінчитися.

Повільний відступ міст, коли їхні водні шляхи та прилеглі території спочатку вкрилися плямами піску, потім були густо припорошені піщаним пилом і, зрештою, повністю занесені й задушені повзучим піском.

Він бачив блискучі коричневі віяла наносного мулу, спочатку гладенькі, як тюленячі шкури, але в міру того, як вони розтікалися від гирл річок все далі й далі, поки не зливалися, все тьмянішали і тьмянішали. Він бачив, як цей гладенький, немов тюленяча шкура, глей перетворюється на заросле очеретом болото, потім на сіру, зернисту глиноподібну масу і, нарешті, заноситься білим піском.

Він бачив, як вкорочуються і нижчають гори, наче олівці, що сточуються; як тануть їхні снігові шапки, коли безупинна й безжальна навала піску приносить із собою гарячий подих пустелі; він бачив кілька останніх скель, що стирчали з піску, немов кінчики пальців живцем похованих людей; він бачив, як їх поступово заносить пісок, і ось вони вже повністю зникають під натиском безлічі триклятих ідіотських дюн.

Як там Ренд їх назвав?

Всюдисущі, точно.

Якщо тобі й було видіння, Біллі-бою, то воно було збіса жахливим.

Та ні, не було. Воно не було жахливим, воно було мирним. Тихим, як сон у неділю пополудні. Ну що може бути спокійнішим за пляж?

Він відігнав усі ці думки, озирнувшись на корабель.

— І ніяка кавалерія на допомогу не прискаче, — сказав Ренд. — Нас накриє пісок, і через деякий час ми станемо піском, а пісок стане нами. Серф-сіті без серфінгу — ти можеш зловити цю хвилю, Білле?

І Шапіро злякався, бо він міг її зловити. Неможливо було дивитись на всі ці дюни й не зловити її.

— Чортів телепень, ледащо нікчемне, — буркнув він і пішов до корабля.

Де й сховався від того пляжу.





* * *


Нарешті настав захід сонця. Час, коли на пляжі — будь-якому справжньому пляжі — слід було би відкласти волейбольний м’яч, вдягнути спортивний костюм і піти випити пива з сосисками. Ще не час, щоб починати обійматися з дівчатами, це буде згодом, але вже час про це подумати.

Сосиски й пиво не входили в недоторканий запас ASN/29.

Шапіро провів другу половину дня, ретельно збираючи в пляшки всю воду на кораблі. Він використав пилотяг, щоби всмоктати воду, яка витекла з розірваних вен у системі водопостачання корабля і розлилася на підлозі. Він зібрав те, що залишилося на дні розбитої цистерни гідравлічної системи. Він не оминув увагою навіть маленький циліндр у нутрощах системи очищення повітря в складських приміщеннях.

Нарешті він зайшов до каюти Ґраймса.

Ґраймс тримав золотих рибок у круглому акваріумі, сконструйованому спеціально для умов невагомості. Акваріум був виготовлений з ударостійкого прозорого полімерного пластику й легко пережив аварію. Однак золоті рибки, як і їхній господар, не були ударостійкими. Вони плавали тьмяною помаранчевою грудочкою на поверхні води в пластиковій кулі, яка закотилась під ліжко Граймса, разом із трьома парами дуже брудної білизни та пів дюжиною порнографічних голографічних кубиків.

Якусь мить він тримав круглий акваріум, пильно вдивляючись у нього.

— Бідолашний Йорик, я добре його знав, — несподівано промовив він і розсміявся верескливим, істеричним сміхом. Потім він дістав сачок, який Ґраймс тримав у своїй шафці, і занурив його в акваріум. Він виловив те, що залишилось від рибок і замислився, не знаючи, що з ними робити. Потім відніс їх до ліжка Ґраймса й підняв подушку.

Під нею був пісок.

Він поклав туди останки риб, а потім обережно вилив вміст акваріума в каністру, куди збирав усю воду. Її треба було очистити, але навіть якби очищувачі не працювали, він подумав, що через пару днів не погидував би пити акваріумну воду тільки тому, що в ній може бути кілька лусочок і трохи лайна золотих рибок.

Він очистив воду, розділив її і поніс порцію Ренда назад на схил дюни. Ренд стояв на тому ж місці, де й був, ніби приріс до нього назавжди.

— Ренде, я приніс тобі твою порцію води.

Він розстебнув блискавку на передній частині захисного костюма Ренда і засунув усередину пласку пластикову флягу. Він уже збирався натиснути на блискавку нігтем великого пальця, коли Ренд відштовхнув його руку. Він витягнув флягу. На лицьовій стороні був трафаретний напис: «ФЛЯГА №23196755 ДЛЯ СИСТЕМ ЗБЕРІГАННЯ ДЛЯ КОСМІЧНИХ КОРАБЛІВ КЛАСУ ASN. ЗБЕРІГАЄ СТЕРИЛЬНІСТЬ ДО ЗНЯТТЯ ПЛОМБИ». Пломба, звісно, була зірвана, бо Шапіро треба було наповнити пляшку.

— Я очистив...

Ренд розтиснув пальці. Пляшка впала на пісок, вода всередині м’яко хлюпнула.

— Не треба.

— Не треба... Господи, Ренде, та що з тобою таке? Давай уже припиняй це!

Ренд не відповів.

Шапіро нахилився і підняв флягу для зберігання №23196755. Він змахнув піщинки, що прилипли до стінок, наче то були величезні, роздуті мікроби.

— Що з тобою таке? — перепитав Шапіро. — Це шок? Ти думаєш, що це він? Бо я ж можу дати тобі піґулку... або зробити укол. Але скажу тобі, мене це вже дістало. Стоїть тут і витріщається. Куди? В сорок миль порожнечі попереду! Це пісок! Просто пісок! Що ти там видивляєшся?

— Це пляж, — мрійливо сказав Ренд. — Хочеш зробимо замок з піску?

— Ну, все. Досить, — сказав Шапіро. — Я піду за шприцом та ампулою «жовтого Джека». Якщо хочеш поводитись, як довбаний ідіот, я й поводитимусь із тобою, як з ідіотом.

— Якщо спробуєш мені щось вколоти, то краще мовчи, коли підкрадатимешся до мене ззаду, — м’яко сказав Ренд. — Інакше я тобі руку зламаю.

І він це зробить. Астронавт-штурман Шапіро важив шістдесят три кілограми при зрості сто шістдесят п’ять сантиметрів. Битися із цим здоровилом йому якось не випадало. Він вилаявся, розвернувся і рушив до корабля, тримаючи в руках флягу Ренда.

— Думаю, він живий, — сказав Ренд. — Я в цьому майже впевнений.

Шапіро озирнувся на нього, а потім подивився на дюни. Призахідне сонце кидало золотисті відблиски на звивисту поверхню піщаних гребенів, відблиски, які в улоговинах поступово темнішали, набуваючи чорного кольору ебенового дерева; а на наступній дюні ебенове дерево знову перетворювалося в золото. Від золотого до чорного. Від чорного до золотого. Золоте в чорне, а чорне в золоте, а золоте в...

Шапіро заморгав і протер очі рукою.

— Я кілька разів відчував, як оця дюна ворушиться під моїми ногами, — сказав Ренд. — Вона рухається дуже граційно. Це схоже на приплив. Я навіть почав відчувати її запах у повітрі, і це запах солі.

— Ти вже зовсім із глузду з’їхав, — сказав Шапіро. Він був настільки наляканий словами Ренда, що йому здалось, ніби його мізки від жаху перетворилися на скло.

Ренд не відповів. Очі Ренда шукали дюни, які на заході сонця переходили від золотистого до чорного і знову до золотисто-чорного.

Шапіро пішов до корабля.





* * *


Ренд залишався на дюні всю ніч і весь наступний день.

Шапіро виглянув і побачив його. Ренд зняв свій захисний костюм і кинув поряд. Пісок майже засипав його. Назовні безнадійно й благально стирчав один рукав. Пісок навколо костюма нагадував Шапіро пару губ, які з беззубою жадібністю засмоктують ласий шматочок. Шапіро відчув божевільне бажання кинутись на дюну й урятувати костюм Ренда.

Але він цього не зробив.

Він сидів у своїй каюті й чекав на рятувальний корабель. Запах фреону розвіявся. Натомість прийшов ще гірший запах гниття останків Ґраймса.

Рятувальний корабель не прилетів ні того дня, ні вночі, ні на третій день.

Пісок якимось чином з’явився в каюті Шапіро, хоча люк був зачинений, а ущільнення все ще виглядало ідеально герметичним. Він всмоктував маленькі калюжки піску пилотягом, як всмоктував калюжі розлитої води того першого дня.

Йому весь час страшенно хотілося пити. Його фляга вже майже спорожніла.

Йому почало здаватися, що він теж відчуває запах солі в повітрі; уві сні він чув крики чайок.

А ще він чув пісок.

Стійкий вітер присував першу дюну все ближче до корабля. Його каюта все ще була в порядку — завдяки пилотягу, — але в решті приміщень і відсіків корабля вже панував пісок. Мінідюни проникали крізь розбиті люки і вже повністю захопили ASN/29. Пісок просіявся крізь дірочки й щілинки вентиляційних отворів. В одній зі зруйнованих вибухом цистерн утворився цілий занос.

Обличчя Шапіро змарніло й укрилось заростом.

Під вечір третього дня він піднявся на дюну, щоб провідати Ренда. Хотів прихопити шприц, але потім передумав. Все було набагато гірше, ніж шок; тепер він це знав. Ренд був божевільний. Для нього було б краще, якби він швидше помер. І, схоже, це скоро мало статися.

Якщо Шапіро просто змарнів, то Ренд був страшенно виснажений. Самі лише шкіра й кістки.

Його ноги, колись могутні й міцні, зі сталевими м’язами, тепер були худі й мляві. Шкіра висіла на них, як розтягнуті шкарпетки. На ньому були лише труси з червоного нейлону, які безглуздо нагадували купальні плавки «в облипку». На запалих щоках і підборідді почала відростати світла щетина. Ця щетина була кольору пляжного піску. Волосся, раніше невиразно-каштанового кольору, вигоріло й стало майже білим. Воно безладно спадало йому на чоло. Лише його очі, що проглядали крізь торочки волосся яскраво-блакитним сяйвом, все ще жили повним життям. Вони вивчали пляж

(дюни, чорт забирай, ДЮНИ)

невпинно й зосереджено.

Тільки тепер Шапіро побачив щось погане. Це було справді препаскудно. Він побачив, що обличчя Ренда перетворюється на піщану дюну. Його борода й волосся затягли майже все обличчя.

— Ти, — сказав Шапіро, — скоро помреш. Якщо ти не підеш у корабель і не нап’єшся води, ти скоро помреш.

Ренд нічого не відповів.

— Ти цього хочеш?.

Нічого. Було чутно лише невиразне сопіння вітру й усе.

Шапіро помітив, що складки на шиї Ренда забиті піском.

— Єдине, чого я хочу, — озвався раптом Ренд слабким, наче шелест вітру, голосом, — це мої касети з «Біч Бойз». Вони в моїй каюті.

— Та пішов ти! — несамовито вигукнув Шапіро. — Але знаєш, на що я сподіваюсь? Я сподіваюсь, що корабель прилетить до того, як ти помреш. Я хочу побачити, як ти кричатимеш і відбиватимешся, коли тебе забиратимуть з твого безцінного довбаного пляжу. Я хочу побачити, що буде далі!

— Пляж тебе теж дістане, — сказав Ренд. Голос у нього був порожній і деренчливий, як вітер всередині розколотого гарбуза, який залишився в полі після останнього жовтневого врожаю. — Прислухайся, Білле. Послухай хвилю.

Ренд схилив голову набік. В напіввідкритому роті виднівся язик, зморщений, як суха губка.

І Шапіро щось почув.

Він почув дюни. Вони співали пісні про недільний післяобід на пляжі — заколисували, улесливо закликали подрімати, заснути й не бачити снів. Дрімати довго й ні про що не думати. А ще він чув крики чайок. Легкий, безтурботний шурхіт піщинок. Дихання дюн. Він чув... і його потягнуло. Нестримно потягнуло до дюн.

— Ти теж чуєш, — сказав Ренд.

Шапіро запхав у ніздрі відразу два пальці й почав шкрябати в носі, поки не пішла кров.

Аж тоді він зміг заплющити осклілі витріщені очі; його думки повільно й незграбно збиралися докупи. Серце несамовито калатало.

«Я був майже як Ренд. Господи!.. вони мене ледь не охмурили!»

Він знову розплющив очі й побачив, що Ренд перетворився на мушлю на довгому безлюдному пляжі, всотуючи всі таємниці неживого моря, дивлячись на дюни, дюни, Й ДЮНИ.

«Досить», — застогнав Шапіро десь у глибині себе.

«О, ти тільки послухай ось цю хвилю», — прошепотіли дюни у відповідь.

І Шапіро, всупереч своєму здоровому глузду, прислухався.

І тоді його здоровий глузд перестав існувати.

Шапіро подумав: «Я чутиму краще, якщо сяду».

Він сів біля ніг Ренда, схрестивши ноги, і поклав п’яти на стегна, наче якісь індіанці або йоги, й прислухався.

Він почув, як співають «Біч Бойз». Вони співали про те, як їм весело, весело, весело[45]. Він чув, як вони співали про те, що дівчата на пляжі завжди напохваті. І ще він чув... глухе зітхання вітру, не у вусі, а в западині між правою та лівою півкулями... він чув це зітхання десь у темряві, яку перекривав лише підвісний місточок мозолистого тіла, що з’єднує свідоме мислення з нескінченністю. Він не відчував ані голоду, ані спраги, ані спеки, ані страху. Він чув лише голос у порожнечі.

І тут з’явився корабель.

Він вихопився з неба й прожогом шугнув донизу, прокресливши довгий помаранчевий слід справа наліво. Гримнуло на всю дельтахвильову «округу», і кілька дюн обвалились, наче мозок, прошитий кулею. Від цього гуркоту в Біллі Шапіро ледь не луснула голова, і на мить йому здалося, що його розірвало, роздерло, розшматувало...

Він миттю скочив на ноги.

— Корабель! — заверещав він. — Чорт забирай! Корабель! Корабель! КОРАБЕЛЬ!

Це був космічний торговий корабель, стара, брудна посудина, обшарпана й побита за п’ятсот чи п’ять тисяч років безперевної роботи на клан. Він проплив у повітрі, прийняв вертикальне положення і почав спускатися. Капітан пустив струмінь повітря, продув сопла двигунів, і пісок під ним перетворився на чорне скло.

Шапіро захоплено вітав цей програш піску.

Ренд розлючено озирався, немов людина, що прокинулась від глибокого сну.

— Скажи йому, хай забирається геть, Біллі.

— Ти не розумієш. — Шапіро метушився навколо, радісно розмахуючи кулаками в повітрі. — Тепер з тобою все буде гаразд...

Він рвонув до корабля великими, стрибкоподібними кроками, як кенгуру, що тікає від пожежі. Пісок хапав за ноги, не пускав. Шапіро з розгону копнув його черевиком.

— Пішов ти, піску. У мене є подружка в Гансонвілі. А в тебе, піску, ніколи не буде подружки. Бо в твого пляжу не стоїть, от!

Двері в корпусі корабля розсунулись. В отвір, немов язик, вивалився трап. По ньому спустилися три роботи-аналізатори. За ними — чоловік, і наостанок — хлопець із гусеницями замість ніг, який, схоже, був капітаном. У всякому разі, на ньому був берет із символом клану.

Один із роботів замахнувся на нього паличкою-пробовідбірником. Шапіро відмахнувся. Він упав на коліна перед капітаном і обійняв гусениці, які заміняли мертві ноги капітана.

— Дюни... Ренд... без води... поки живий... його загіпнотизували піски... божевільний світ... Я... Слава Богу...

Сталеве щупальце обхопило Шапіро й відкинуло його від капітана. Шапіро гепнувся на живіт. Сухий пісок зашепотів під ним, ніби засміявся.

— Все гаразд, — сказав капітан. — Бей-am шел! Мені! Мені! Боже!

Робот відпустив Шапіро й відступив назад, сердито скрекочучи собі під ніс.

— Треба ж було пертися в таку далечінь заради якогось довбаного феда! — роздратовано вигукнув капітан.

Шапіро заплакав. В нього боліла не тільки голова, а й печінка.

— Дад! Гі-ят! Боже! Води-йому-Оспди!

Чоловік, що йшов попереду, кинув йому пляшку зі штуцером.

Шапіро перевернув її і жадібно, задихаючись, смоктав, розливаючи кришталево-холодну воду на підборіддя, звідки вона капала, розпливаючись темними плямами на його кітелі, який вибілився до кольору кістки. Він закашлявся, виблював, потім знову пив.

Дад і капітан уважно спостерігали за ним. Роботи джеркотіли.

Нарешті Шапіро витер рота й сів. Він почувався хворим і водночас задоволеним.

— Ти Шапіро? — запитав капітан.

Шапіро кивнув.

— Член клану?

— Ні.

— Номер ASN?

— 29.

— Екіпаж?

— Троє. Один мертвий. Другий, Ренд... он там. — Він вказав туди, але не подивився.

Обличчя капітана не змінилося. Зато змінилось обличчя Дада.

— Пляж його доконав, — сказав Шапіро, відповідаючи на німе запитання в їхніх очах. — Можливо... шок... Він ніби загіпнотизований. Весь час говорить про «Біч Бойз»... не має значення, ви їх однаково не знаєте. Він не п’є і не їсть. Коротше, зовсім погано.

— Дад. Візьми когось із роботів і приведи його сюди. — Він похитав головою. — Корабель федів! Господи, це ж треба. Знайшли, кого рятувати.

Дад кивнув. Через кілька хвилин він уже дряпався вгору по схилу дюни разом з одним із роботів. Робот був схожий на двадцятирічного серфера, який міг би заробляти гроші, обслуговуючи нудьгуючих вдів, заодно приторговуючи наркотиками, якби не хода, яка видавала його навіть більше, ніж сегментовані щупальця, що росли в нього з пахв. Хода, характерна для всіх роботів, — повільна, задумлива, майже болісна хода літнього англійського дворецького, який страждає гемороєм.

З приладової панелі капітана пролунав гудок.

— Слухаю.

— Це Гомес, капітане. У нас тут проблема. Комп’ютер і поверхнева телеметрія показують, що поверхня дуже нестабільна. Повна відсутність корінної породи, на яку можна спертись. Ми, фактично, спираємось на оплавлений пісок, що утворився при посадці, і зараз це, можливо, найтвердіша річ на всій планеті. Проблема в тому, що сама ця оплавлена маса починає просідати.

— Рекомендації?

— Треба забиратися звідси.

— Коли?

— П’ять хвилин тому.

— А ти одначе жартівник, Гомесе.

Капітан натиснув кнопку, і комунікатор вимкнувся.

Шапіро закотив очі.

— Послухайте, не зважайте на Ренда. Він уже догрався.

— Я забираю вас обох, — відрізав капітан. — Ми не рятувальники, але Федерація повинна заплатити щось за вас обох... хоча, наскільки я можу судити, ви обидва нічого не варті. Той божевільний, а ти сцикло.

— Ні... ви не розумієте. Ви...

Хитрі жовті очі капітана злісно зблиснули.

— У вас є заперечення? — запитав він.

— Капітане, послухайте, будь ласка...

— Бо якщо ви хоч чогось варті, то немає сенсу залишати вас тут. Скажіть мені лише, скільки і де можна за вас отримати. Я пропоную поділитися сімдесят на тридцять. Стандартний гонорар рятувальника. Чи ви можете запропонувати щось краще, га? Ви...

Раптом оплавлений пісок нахилився під ними. Досить помітно нахилився. Десь усередині корабля увімкнулась і приглушено завила сирена. Комунікатор на приладовій панелі капітана знову увімкнувся.

— Ну, ось! — закричав Шапіро. — Бачите, що відбувається? А ви говорите про якісь ціни! НАМ ТРЕБА ЗВІДСИ ЗАБИРАТИСЯ К БІСУ!

— Заткнися, красунчику, або я накажу одному з цих хлопців дати тобі заспокійливого, — пригрозив капітан. Його голос був незворушний, але вираз очей змінився. Він натиснув на комунікатор.

— Капітане, у нас крен десять градусів, і він збільшується. Ліфт опускається, але під кутом. У нас ще є час, але небагато. Корабель скоро перекинеться.

— Опори втримають його.

— Ні, сер. Перепрошую, капітане, не втримають.

— Тоді починай підготовку до зльоту, Гомесе.

— Дякую, сер.

В голосі Гомеса явно вчувалося полегшення.

Дад і робот поверталися, спускаючись по схилу дюни.

Ренда з ними не було. Робот все більше й більше відставав. І тут сталася дивна річ. Робот гепнувся долілиць. Капітан спохмурнів. Він упав не так, як мав би впасти робот — тобто більш-менш як людина. Було схоже, ніби хтось перекинув манекен в універмазі. Саме так він і гримнувся, з глухим стуком, здійнявши хмаринку жовтуватого піску.

Дад повернувся і став біля нього навколішки. Ноги робота все ще рухались, але якось загальмовано, наче тільки за наказом 1,5 мільйона мікросхем з фреоновим охолодженням, які утворювали його мозок. Але ноги ворушилися все повільніше, зі скрипом, і врешті завмерли. З усіх отворів і пор пішов димок, щупальця судомно засіпались. Це було моторошне видовище, схоже на агонію людини. Звідкись із середини почувся скрегіт: «Грррееееггг!».

— В нього пісок попав, — прошепотів Шапіро. — Ось що значить віра в «Біч Бойз».

Капітан нетерпляче глянув на нього.

— Не мели дурниць, приятелю. Ця штука може пройти крізь піщану бурю, і в неї не потрапить ані піщинки.

— Не в цьому місці.

Оплавлений пісок знову просів. Тепер уже добре було видно, що корабель нахилений. Почувся тихий стогін, коли навантаження на опори зросло.

— Покинь його! — закричав капітан на Дада. — Покинь, покинь його! Ідиуди! Оспди!

Дад підійшов, залишивши робота лежати на піску долілиць.

— Що за чорт, — пробурмотів капітан.

І вони з Дадом швидко заторохтіли якимсь калічним діалектом-суржиком, який Шапіро до певної міри розумів. Дад сказав капітану, що Ренд відмовився іти з ними. Робот спробував схопити Ренда, але слабо. Навіть тоді він уже рухався ривками, а зсередини долинали дивні скреготливі звуки. Крім того, він раптом почав декламувати комбінацію галактичних координат рудників та каталог касет з фолк-музикою капітана. Тоді Дад сам вирішив розібратися з Рендом. Між ними відбулась коротка сутичка. Капітан сказав Даду, що якщо Дад дозволив людині, яка простояла три дні на спекотному сонці без води і їжі, взяти над собою верх, то, можливо, йому доведеться завести іншого Першого помічника.

Обличчя Дада потемніло від збентеження, але його серйозний, стурбований погляд не змінився. Він повільно повернув голову, відкриваючи чотири глибокі подряпини на щоці. Вони повільно набухали.

— У нього великі кігті, — сказав Дад. — Ильн, ай Бог. Він є амбі.

— Оспди, амбі! Точно?

Капітан суворо дивився на Дада. Дад кивнув.

— Амбі. Ильн-ати. Амбі-ильн-Оспди-ати.

Шапіро насупився, гарячково намагаючись згадати, що означає це слово. І таки згадав. Амбі. Це означало «божевільний».

«Заради Бога, він сильний. Сильний, бо божевільний. Його не здолати, у нього великі сили. Бо він божевільний».

Великі «сили»... чи, може, це означало великі «хвилі». Він не був упевнений. Так чи інакше, це означало одне й те саме.

Амбі.

Ґрунт знову посунувся під ними, і хвиля піску засипала черевики Шапіро.





* * *


З-за їхньої спини долинуло глухе «ка-тад, ка-тад, ка-тад, ка-тад»: запрацювали вентиляційні труби. Шапіро подумав, що це один з найпрекрасніших звуків, які він коли-небудь чув у своєму житті.

Капітан сидів у глибокій задумі, схожий на дивного кентавра, нижня половина якого замість ніг і копит закінчувалась гусеницями й пластинами. Потім він підняв голову і поклацав по комунікатору.

— Гомесе, а нехай-но сюди спуститься Монтоя Пречудовий з пістолетом-транквілізатором.

— Зрозуміло.

Капітан подивився на Шапіро.

— Тепер, на додачу до всього, я через вас втратив робота, який коштує стільки, скільки ти не заробиш і за десять років. Я розлючений до сказу. Мені потрібен твій дружок.

— Капітане. — Шапіро не втримався і облизнув губи. Він знав, що це був дуже невдалий вчинок. Він не хотів здатися божевільним, істеричним чи жадібним, а капітан, очевидно, саме так про нього й думав. Облизування губ лише посилило б це враження... але він просто нічого не міг із собою вдіяти. — Капітане, я не можу надто наполегливо переконувати вас у необхідності якнайшвидше покинути цю трикляту планету...

— Стули пельку, бовдуре, — кинув капітан, навіть трохи добродушно.

З вершини найближчої дюни почувся вереск.

— Не чіпайте мене! Не підходьте до мене! Дайте мені спокій! Усі ви!

— Великий індікс дістати амбі, — серйозно сказав Дад.

— Візьме його, так мон, — відповів капітан, а потім повернувся до Шапіро. — То в нього зовсім дах з’їхав, еге ж?

Шапіро здригнувся.

— Ви не уявляєте. Ви просто...

Оплавлений пісок знову ворухнувсь. Стійки стогнали голосніше, ніж будь-коли. Запищав комунікатор. Почувся тонкий, переляканий голос Гомеса:

— Капітане, треба забиратися звідси, негайно!

— Гаразд.

На трапі з’явився смаглявий чоловік. В одній руці в рукавичці він тримав пістолет із довгим дулом. Капітан вказав на Ренда:

— Візьми його, заради Бога. Зможеш?

Монтоя Пречудовий, не звертаючи уваги на ворушкий ґрунт під ногами, хоч то був і не ґрунт зовсім, а лише пісок, розплавлений, як скло (і Шапіро побачив, як по ньому зараз віялом розбігаються глибокі тріщини), ні на стогін опор чи на моторошний вигляд робота, який усе ще сукав ногами, немов риючи собі могилу, якусь мить вивчав худорляву постать Ренда.

— Зможу, — сказав він.

— Давай! Дістань його, ради Бога! — Капітан сплюнув убік. — Відстрелиш йому член, мені начхати, — сказав він. — Головне, щоб він ще дихав, коли ми злетимо.

Монтоя Пречудовий підняв пістолет. Жест був на дві третини недбалий і на третину хвацький, але Шапіро, навіть перебуваючи в стані, близькому до паніки, помітив, як голова Монтої нахилилася набік, коли він вирівнював дуло. Як і для багатьох членів клану, пістолет був майже частиною його самого, немов продовженням його руки.

Він натиснув на спусковий гачок — фух! — і зі ствола майже безшумно вилетів дротик із транквілізатором.

З дюни вистромилась рука й учепилася в нього кігтями.

Це була велика коричнева рука, хвиляста, піщана рука. Вона просто простяглася вгору проти вітру й затьмарила зблиск дротика.

Потім пісок упав назад з важким тріском: «трррреп». Рука зникла. Неможливо було повірити, що вона була. Але вони всі її бачили.

— Здуріти можна, — сказав капітан майже байдужим голосом.

Монтоя Пречудовий впав навколішки.

— Окій, Оспд, ушу ерлго аба ого...

Шапіро з подивом зрозумів, що Монтоя читав відхідну молитву своєю говіркою.

На дюні Ренд підстрибував вгору-вниз, потрясав кулаками в небо, і переможно верещав тонким голосом.

«Рука. Це була РУКА. Він має рацію; воно живе, живе, живе...»

— Індік! — різко сказав капітан Монтої. — Не зміг! Боже мій!

Монтоя замовк. Його погляд зупинився на постаті Ренда, а потім він відвів погляд. Його обличчя було сповнене благоговійного жаху, майже середньовічного.

— Гаразд, — промовив капітан. — З мене досить. Треба йти. Пора.

Він натиснув дві кнопки на приладовій панелі. Мотор, який мав акуратно розвернути його, щоб він знову опинився обличчям до трапа, не гудів, а тільки вищав і скреготів. Капітан вилаявся. Оплавлений пісок знову змістився.

— Капітане! — почувся панічний голос Гомеса.

Капітан натиснув ще одну кнопку, і гусениці почали рухатися задом по трапу.

— Проведи мене, — сказав капітан Шапіро. — У мене немає того довбаного дзеркала заднього огляду. Це була рука, так?

— Так.

— Я хочу забратися звідси, — сказав капітан. — Вже чотирнадцять років, як у мене немає члена, але відчуття таке, наче я обісцявся.

Тррреп! Дюна раптово обрушилась на трап. Тільки це була не дюна, а рука.

— Твою ж дивізію, — лайнувся капітан.

А Ренд на своїй дюні стрибав і верещав.

Тепер заскреготіли гусениці нижньої половини капітана. Мінітанк, баштою якого були голова й плечі капітана, почав завалюватись назад.

— Що...

Гусениці заклинило. З-поміж них посипався пісок.

— Підніміть мене! — закричав капітан до двох роботів, що залишилися. — Зараз же! Негайно!

Їхні щупальця обвилися навколо зірочок гусениць, і вони його підхопили — у нього був смішний і дурнуватий вигляд, він був схожий на студента, якому одногрупники зібралися влаштувати «темну». Він тицяв у комунікатор.

— Гомесе! Останній відлік перед стартом! Давай! Бігом!

Дюна біля підніжжя трапа зсунулася. Перетворилась на руку. Величезну коричневу руку, яка почала дряпатися вгору по сходинках.

Шапіро з криком відсахнувся від тієї руки.

Капітана, який лаявся на всі заставки, внесли всередину.

Трап підняли вгору. Рука відвалилась і знову стала піском.

Сталеві двері засунулись. Заревіли двигуни. Більше ні на що не було часу. Шапіро відкинуло вбік і розчавило прискоренням. Перед тим, як провалитися в небуття, йому здалось, що він відчув, як пісок схопив корабель м’язистими коричневими руками, намагаючись утримати його...

А наступної миті корабель злетів.





* * *


Ренд проводив їх поглядом. Він сидів на піску. І коли слід від двигунів корабля нарешті розтанув у небі, він перевів погляд на супокійну нескінченність дюн.

— Я купив круте авто, яке ми звемо дерев’яним, — хрипко проспівав він, не відриваючи погляду від безкрайнього повзучого піску. — Не таке вже і нове, стареньке, але непогане[46].

Повільно, задумливо він почав жменю за жменею запихати пісок до рота. Він ковтав... ковтав... ковтав. Незабаром його живіт перетворився на роздуту бочку, а пісок почав засипати ноги.





Задзеркальннй Жнець




— Минулого року ми його переносили, і то була морока, скажу я вам, — розповідав містер Карлін, коли вони піднімалися сходами. — Звісно, довелося переносити його вручну, бо як же інакше. Ми застрахували його від пошкодження в Ллойда, перш ніж вийняли з футляра у вітальні. Це єдина фірма, яка погодилася страхувати на вказану нами суму.

Спенґлер промовчав. Цей чоловік — дурень. А Джонсон Спенґлер давно засвоїв, що єдиний спосіб розмовляти з дурнем — це ігнорувати його.

— Ми застрахували його на чверть мільйона доларів, — не вгавав містер Карлін, коли вони дійшли до сходового майданчика другого поверху. Його рот скривився в напівгіркій-напівжартівливій усмішці. — І це, знаєте, влетіло нам в копієчку. — Це був маленький чоловічок, не дуже товстий, в окулярах без оправи, із засмаглою лисиною, яка блищала, як налакована. Лицарські обладунки, що охороняли таємниці червоного дерева в сутінках коридору другого поверху, байдуже позирали на них.

Коридор був довгий, і Спенґлер холодним професійним поглядом озирав стіни та експонати. Семюель Клаґґерт скуповував речі у величезних кількостях, але скуповував по-дурному. Як і багато інших промислових магнатів кінця 1800-х років, що самостійно «вибилися в люди», він був, по суті, звичайним ломбардником, що маскувався під істинного колекціонера, поціновувачем полотняних потвор, графоманських романів і поетичних збірок у дорогих палітурках із волячої шкіри та незугарних витворів скульптури — усього того, що такі люди вважали Мистецтвом.

Стіни були рясно обвішані, чи, краще б сказати, «обліплені», імітацією марокканських портьєр; незліченні (й, без сумніву, анонімні) мадонни тримали на руках незліченних немовлят із німбами, а позаду них туди й сюди пурхали незліченні янголи; скрізь виднілися помпезні, з недоладними викрутасами канделябри, і довершувала увесь цей ансамбль жахлива, до непристойності розкішно оздоблена люстра, увінчана німфеткою, яка хтиво шкірилась.

Звичайно, старий пірат не міг піти без поживи й знайшов таки кілька цікавих експонатів; цього вимагав закон середніх чисел. І якщо Меморіальний приватний музей Семюеля Клаґґерта (екскурсії: для дорослих — 1 долар, для дітей — 50 центів за годину; страшезна нудьга) на 98 % складався з відвертого мотлоху, то завжди залишалися ще два відсотки чогось, справді вартісного. Що й було підтверджено цього дня такими трофеями, як довга рушниця Кумбса над каміном на кухні, дивна маленька камера-обскура у вітальні, і, звичайно ж...

— Дзеркало Де Айвера прибрали знизу після одного досить прикрого... інциденту, — раптом озвався містер Карлін, спонуканий, очевидно, моторошним портретом невідомо кого біля підніжжя наступного сходового маршу. — Воно й раніше всяке траплялося — різкі слова, дикі заяви, — але це була спроба по-справжньому знищити дзеркало. Жінка, міс Сандра Бейтс, прийшла сюди з каменем у кишені. На щастя, вона погано прицілилась і камінь лише ковзнув по краєчку. Дзеркало не постраждало. У дівчини Бейтс був брат...

— Не треба влаштовувати мені доларову екскурсію, — спокійно сказав Спенґлер. — Я знайомий з історією дзеркала Де Айвера.

— Захопливо, еге ж? — Карлін мигцем і якось дивно глянув на нього зизом. — Була англійська герцогиня в 1709 році... і пенсильванський торговець килимами в 1746 році... вже не кажучи про...

— Я знайомий із цією історією, — сухо повторив Спенґлер. — Мене цікавить майстерність виконання. Ну, і потім, звичайно, виникає питання автентичності...

— Автентичності! — містер Карлін коротко хихикнув — сухий звук, наче в шафі під сходами заторохтіли кістки. — Усе було перевірено експертами, містере Спенґлер.

— Так само, як і Лемльє Страдіварі.

— Це правда, — зітхнув містер Карлін. — Але в жодного Страдіварі ніколи не було такого... тривожного ефекту, як у дзеркала Де Айвера.

— Так, саме так, — сказав Спенґлер своїм м’яким презирливим голосом. Тепер він розумів, що Карліна не зупинити; він мав розум, який повністю відповідав його віку. — Цілком.

Однак третій і четвертий марші вони проминули мовчки. Коли вони наблизилися до даху заплутаної будівлі, в темних верхніх галереях стало гнітюче спекотно. Разом зі спекою прийшов повзучий сморід, добре знайомий Спенґлеру, бо все своє свідоме життя він пропрацював у таких приміщеннях — запах давно здохлих мух у затінених кутках, плісняви і повзучих деревних жучків за штукатуркою. Запах віків. Це був запах, притаманний лише музеям і мавзолеям. Він уявив, що приблизно такий самий запах може виходити з могили незайманої молодої дівчини, упокоєної років сорок тому.

Нагорі експонати були нагромаджені безладно, що й справді нагадувало ломбард; містер Карлін провів Спенґлера лабіринтом скульптур, портретів у розколотих рамах, помпезних позолочених пташиних кліток, розчленованого скелета старовинного двомісного велосипеда. Нарешті він підвів його до дальньої стіни, де під люком у стелі була встановлена драбина. Вгорі виднілась ляда із запилюженим начепним замком.

Зліва на них безжально дивилась порожніми очима без зіниць копія Адоніса. Одна його рука була витягнута, а на зап’ясті висіла жовта табличка з написом «ВХІД СУВОРО ЗАБОРОНЕНИЙ».

Містер Карлін дістав із кишені піджака кільце з ключами, покопирсався, вибрав потрібний і почав підніматися по драбині. На третьому щаблі він зупинився, його голомоза голова ледь виблискувала в тіні.

— Я не люблю це дзеркало, — сказав він. — Ніколи не любив. Я боюсь дивитися в нього. Я боюсь, що колись таки зазирну в нього й побачу... те, що бачили інші.

— Вони не бачили нічого, крім свого віддзеркалення, — сказав Спенґлер.

Містер Карлін хотів щось заперечити, але передумав, похитав головою і, витягнувши шию, почав мацати над собою руками, намагаючись правильно вставити ключ у замок.

— Треба замінити, — пробурмотів він. — Він... Чорт забирай! — Замок раптово підскочив і вилетів із вушок. Містер Карлін незграбно схопився за нього і ледь не впав з драбини. Спенґлер спритно підхопив драбину й подивився на Карліна. Той весь тремтів, судомно вчепившись за верхівку драбини, в коричневих сутінках біліло його сполотніле обличчя.

— Ви трохи нервуєтесь через це, так? — м’яко запитав Спенґлер.

Містер Карлін не відповів. Він наче заціпенів.

— Спускайтеся, — сказав Спенглер. — Спускайтеся, будь ласка. Поки ви не впали.

Карлін спускався повільно, чіпляючись за кожен щабель, наче людина, що балансує над бездонною прірвою. Коли його ноги торкнулися підлоги, він почав щось белькотіти, наче підлога проводила струм, який увімкнув його, немов електричну лампочку.

— Чверть мільйона, — заторохтів він. — Чверть мільйона доларів страховки, щоб перетягти цю... штуку звідти сюди. Цю трикляту штуку. Довелося встановити спеціальний блок і снасті, щоб виперти його в сховище на горищі. А я сподівався — хіба що не молився, — що чиїсь пальці зісковзнуть... що мотузка виявиться неякісною... що ця чортова штуковина зірветься й розтрощиться на мільйон друзок...

— Факти, — сказав Спенґлер. — Факти, Карліне. Не дешеві романи в м’якій обкладинці, не дешеві бульварні побрехеньки чи такі ж дешеві фільми жахів. Факти. Перший факт:

Джон Де Айвер був англійським майстром нормандського походження, який виготовляв дзеркала в так званий єлизаветинський період в історії Англії. Він жив і помер без особливих проблем. Жодних пентаклів, надряпаних на підлозі, які потім відшкрібав господар, жодних документів із запахом сірки та плямами крові. Другий факт: його дзеркала стали бажаними предметами колекціонування, загалом завдяки тонкій майстерності й тому, що вони мали форму кристала, завдяки чому відображення ледь-ледь збільшувалося і викривлялося — доволі характерна прикметна ознака. Третій факт: наскільки нам відомо, збереглося лише п’ять Де Айверів — два з них в Америці. Вони безцінні. Четвертий факт: ваш Де Айвер і ще один, який був знищений під час бомбардувань Лондона, здобули дуже погану репутацію, здебільшого через брехню, перебільшення та збіг обставин...

— Факт п’ятий, — озвався містер Карлін. — Ви зарозумілий виродок, ясно вам?

Спенґлер з легкою відразою подивився на Адоніса з порожніми очима.

— Я проводив екскурсію для школярів, і там був брат Сандри Бейтс. Він подивився у ваше безцінне дзеркало Де Айвера, Спенґлере. Йому було, мабуть, шістнадцять, він прийшов разом із групою старшокласників. Я саме розповідав про історію дзеркала і якраз дійшов до тієї частини, яку ви оціните — вихваляння бездоганної майстерності й досконалості, а потім почав розводитись про чудові властивості самого скла, — коли хлопчик підняв руку. «А що це за чорна пляма у верхньому лівому кутку? — запитав він. — Вона схожа на пошкодження».

Один із його друзів запитав його, що він має на увазі, і Бейтс почав пояснювати, а потім замовк. Він дуже уважно подивився в дзеркало, підійшовши до червоної оксамитової стрічки навколо футляра, а потім озирнувся, ніби побачене було відображенням когось — когось у чорному, — хто стояв біля його плеча. «Це було схоже на людину, — сказав він. — Але я не міг розгледіти обличчя. Воно зникло». Оце й усе.

— Продовжуйте, — сказав Спенґлер. — Вам же аж свербить сказати мені, що це був Жнець — це, здається, найпоширеніше пояснення, чи не так? Що якісь випадкові люди бачать зображення Женця у дзеркалі? Викиньте це з голови, друже. «Нешинел Енкваєр» та інші таблоїди будуть у захваті! Розкажіть же мені про жахливі наслідки і висмійте мене за спробу розсудливо це пояснити. Що сталося з хлопцем? Його потім збила машина? Він вистрибнув з вікна? Що?

Містер Карлін нервово захихикав.

— Вам краще знати, Спенґлере. Хіба ви не казали мені двічі, що ви... як це... знайомі з історією дзеркала Де Айвера. Не було ніяких жахливих наслідків. Ніколи не було. Ось чому дзеркало Де Айвера не є темою недільних таблоїдів, як діамант «Кохінур» чи прокляття гробниці фараона Тутанхамона. Якщо порівнювати з ними, це банальщина. Ви вважаєте мене дурнем, еге ж?

— Так, — відповів Спенґлер. — Тепер ми можемо піднятися?

— Звичайно, — запально відповів містер Карлін.

Він піднявся по драбині й штовхнув люк. Почулося клацання, коли його втягнула в тінь противага, а потім у тіні зник і містер Карлін. Спенґлер подався за ним. Сліпий Адоніс безтямно дивився їм услід.





* * *


На горищі було нестерпно спекотно. Маленьке, багатокутне, засноване павутиною віконце ледве пропускало жорстке зовнішнє світло, перетворюючи його на брудно-молочне сяйво.

Дзеркало стояло під кутом до світла, вловлюючи більшу його частину й відбиваючи перламутрову пляму на дальню стіну. Воно було надійно прикручене до дерев’яної рами. Містер Карлін не дивився на нього. Старанно відводив від нього погляд.

— Ви навіть не накрили його ганчіркою, — дорікнув Спенґлер, вперше помітно розсердившись.

— Я думаю про нього як про око, — відповів містер Карлін виснаженим, тихим голосом. — Якщо його залишити відкритим, завжди відкритим, можливо, воно осліпне.

Спенґлер не звернув уваги на його слова. Він зняв піджак, акуратно склав його ґудзиками всередину і з безмежною ніжністю витер пил з опуклої поверхні дзеркала. Потім відступив і подивився на нього.

Воно було прекрасне, справжній Де Айвер. У цьому не було жодних сумнівів. Це був ідеальний приклад особливого генія Де Айвера. Захаращена кімната позаду нього, його власне відображення, напівобернута постать Карліна — все було чітким, різким, майже тривимірним. Легкий збільшувальний ефект надавав всьому ледве вловлюваної викривленості, а також глибини й виразності ледь не четвертого виміру. Це було...

Його думка обірвалась, і він знову відчув хвилю гніву.

— Карліне.

Карлін нічого не відповів.

— Карліне, чортів ви дурню, ви ж наче сказали, що та дівчина не завдала шкоди дзеркалу!

Відповіді не було.

Спенґлер крижаним поглядом втупився в нього у дзеркалі.

— У верхньому лівому кутку є шматочок липкої стрічки. Вона його розбила? Заради Бога, чоловіче, скажіть же щось!

— Ви бачите Женця, — сказав Карлін. Його голос був тихим і безбарвним. — На дзеркалі немає липкої стрічки. Торкніться його рукою... Боже мій.

Спенґлер обережно обмотав верхній рукав свого пальта навколо руки, простягнув її і обережно притиснув до дзеркала.

— Бачите? Нічого надприродного. Воно зникло. Моя рука закриває його.

— Закриває? Ви відчуваєте стрічку? Чому б вам її не зняти?

Спенґлер обережно прибрав руку і подивився у дзеркало.

Усе в ньому здавалося трохи спотворенішим; нерівні кути кімнати, здавалось, розпливалися, божевільно хиталися, готові зісковзнути в якусь невидиму безвість. У дзеркалі не було жодної темної плями. Воно було бездоганним. Він відчув, як його охоплює патологічний страх, і зневажив себе за те, що відчув його.

— Воно було схоже на нього, еге ж? — запитав містер Карлін. Обличчя його дуже зблідло, і він дивився прямо в підлогу. М’яз на шиї спазматично смикався. — Визнайте це, Спенґлере. Це було схоже на постать у капюшоні, що стояла позаду вас, чи не так?

— Це було схоже на липку стрічку, що маскує невелику тріщину, — дуже твердо сказав Спенґлер. — І більше ні на що.

— Голос у хлопчика Бейтса був дуже хрипкий, — швидко заговорив Карлін. Здавалося, що його слова падали в гарячу, нерухому атмосферу, як каміння в темну воду. — Він був схожий на футболіста, одягнений у светр із літерами й темно-зелені штани. Ми були на півдорозі до верхніх виставкових залів, коли...

— Від спеки мені стає погано, — трохи невпевнено промовив Спенґлер. Він дістав носовичок і витирав шию. Його очі дрібними, уривчастими рухами ковзали по опуклій поверхні дзеркала.

— Коли він сказав, що хоче випити води... випити води, заради Бога!

Карлін повернувся і дико витріщився на Спенґлера.

— Звідки мені було знати? Звідки мені було знати?

— Тут є вбиральня? Здається, мене...

— Його светр... Я просто побачив його светр, коли він спускався сходами... потім...

—... мене знудить.

Карлін похитав головою, ніби відганяючи мару, і знову втупився в підлогу.

— Так-так, звичайно. Треті двері ліворуч, як спуститесь на другий поверх.

Він благально подивився вгору.

— Звідки ж мені було знати?

Але Спенґлер уже ступив на драбину. Вона похитнулася під його вагою, і на мить Карлін подумав — сподіваючись, — що він впаде.

Але він не впав. Через відкритий квадрат у підлозі Карлін спостерігав, як він спускається, притискаючи руку до рота.

— Спенґлере?

Але його вже не було.





* * *


Карлін прислухався до того, як його кроки спершу перетворюються на відлуння, а потім затихають. Карліна кинуло в дрож. Він спробував рушити до люка, але ноги не слухались. Лише останній, поспішний погляд на светр хлопчика... Господи!..

Немов величезні невидимі руки стиснули його голову, змушуючи підняти її вгору. Сам того не бажаючи, Карлін втупився в мерехтливу глибину Де Айвера.

Там нічого не було.

Лише віддзеркалення кімнати, її запилюжені кутки, що перетворювалися на мерехтливу нескінченність. Йому згадався уривок напівзабутого вірша Теннісона, і він пробурмотів його вголос: «Мене переслідують тіні, — сказала леді з Шалот...»

І все ж він не міг відвести погляду від дзеркала, його спокійна глибина затягувала й заманювала.

Ліворуч від рами дзеркала на нього дивилася пласкими обсидіановими очима поїдена міллю голова буйвола.

Хлопчикові захотілося напитися води, а фонтан був у вестибюлі першого поверху. Він спустився вниз і...

І більше не повернувся.

Ніколи.

Нікуди.

Як герцогиня, яка чепурилася перед дзеркалом, збираючись на soirée[47], і вирішила повернутися до вітальні за своїми перлами. Як торговець килимами, який поїхав на прогулянку в кареті й залишив по собі лише порожній екіпаж і двох мовчазних коней.

А ще дзеркало Де Айвера перебувало в Нью-Йорку з 1897 до 1920 року, коли суддя Крейтер... Карлін, наче загіпнотизований, вдивлявся у ворушку глибину дзеркала.

Внизу порожніми очима дивився кудись Адоніс.

Він чекав на Спенґлера так само, як сім’я Бейтсів чекала на свого сина, так само, як чоловік герцогині чекав на повернення дружини з вітальні. Він напружено дивився в дзеркало й чекав.

І чекав.

І чекав.





Нона




Ти любиш?

Я чую, як її голос запитує це — іноді я все ще його чую. У снах.

Ти любиш?

Так, — відповідаю я. Так — і справжня любов не вмирає.

А потім я прокидаюсь від власного крику.





* * *


Я не знаю, як це пояснити, навіть зараз. Я не можу сказати, чому я це робив. І на суді я теж не міг пояснити. Тут багато людей, які мене про це запитують. Психіатр запитує. Але я мовчу. Мої вуста запечатані. Та тільки не в камері. Тут я не мовчу. Я прокидаюсь від власного крику.

Уві сні я бачу, як вона йде до мене. На ній біла, майже прозора сукня, а на обличчі — суміш бажання і тріумфу. Вона йде до мене через темну кімнату з кам’яною підлогою, і я відчуваю запах сухих жовтневих троянд. Її руки розкриті для обіймів, і я підходжу до неї, розкривши свої, щоб обійняти її.

Я відчуваю страх, огиду, невимовну жагу. Страх і огиду, бо знаю, що це за місце, жагу, бо люблю її. І завжди буду любити.

Бувають моменти, коли я шкодую, що в цьому штаті скасували смертну кару. Коротка прогулянка тьмяним коридором, крісло з прямою спинкою, оснащене сталевим шоломом, затискачі... потім один швидкий удар... і я міг би бути з нею.

Коли ми сходимось уві сні, мій страх зростає, але я не можу відсахнутися від неї. Мої долоні притискаються до гладкої площини її спини, її шкіра так близько під шовком. Вона усміхається, дивлячись на мене своїми глибокими чорними очима. Її голова відкидається назад, а губи розтуляються, готові до поцілунку.

І тоді вона змінюється, зморщується. Її волосся грубшає і тьмяніє, перетворюючись із чорного на потворне коричневе, яке розтікається по кремово-білих щоках. Очі зменшуються й обертаються на намистинки. Білки зникають, і вона дивиться на мене крихітними очима, схожими на два відполіровані шматочки чорного агату. Рот перетворюється на пащу, з якої стирчать криві жовті зуби.

Я намагаюсь кричати. Я намагаюся прокинутись.

Але не можу. Мене знову спіймали. Я завжди буду спійманий.

Я в лабетах величезної, галасливої, цвинтарної пацючихи. Перед моїми очима гойдаються вогні. Жовтневі троянди. Десь бемкає мертвий дзвін.

— Ти любиш? — шепоче ця тварюка. — Ти любиш? — Запах троянд — це її дихання, коли вона накидається на мене, мертві квіти в склепі.

— Так, — кажу я цій пацюкопочварі. — Так, і справжня любов ніколи не вмирає. — І тоді я кричу, і я прокидаюся.

Вони вважають, що через те, що ми робили разом, я звихнувся. Але мій розум так чи інак все ще працює, і я весь час шукаю відповіді. Я все ще хочу знати, як це було, і що це було.

Мені дали папір і фломастер. Я збираюся все записати. Можливо, я відповім на деякі їхні запитання, і, може, поки я це робитиму, я зможу відповісти на деякі свої запитання. А коли я закінчу, то матиму ще щось. Щось, про що вони не знають. Щось, що я поцупив. Воно тут, під матрацом. Ніж із тюремної їдальні.

Я маю почати з розповіді про Оґасту.

Коли я пишу ці рядки, панує ніч, чудова серпнева ніч, пронизана палаючими зірками. Я бачу їх крізь сітку мого вікна, яке виходить на спортивний майданчик, і шматочок неба, який я можу затулити двома пальцями. Спекотно, а я голий, в одних шортах. Я чую тихе літнє кумкання жаб і сюрчання цвіркунів. Але я можу повернути зиму, просто заплющивши очі. Лютий холод тієї ночі, розпач, жорсткі, непривітні вогні міста, чужого міста. Було чотирнадцяте лютого.

Бачите, я все пам’ятаю.

І подивіться на мої руки — мокрі від поту, вони вкрилися гусячою шкірою.

Оґаста...





* * *


Коли я дістався до Оґасти, я був радше мертвий, ніж живий, настільки було холодно. Чудовий деньочок я вибрав, щоб попрощатися з коледжем і поїхати автостопом на захід; здавалося, що я замерзну до смерті, так і не виїхавши зі штату.

Поліцейський прогнав мене з естакади автостради й пригрозив заарештувати, якщо я ще раз там з’явлюся. Я ледь не піддався спокусі огризнутися нахабніше, щоб він це таки зробив. Рівна чотирисмугова ділянка шосе була схожа на злітно-посадкову смугу аеропорту, вітер завивав і ганяв по бетону клуби порохнявого снігу. А для анонімних Них за лобовим безпечним склом кожен, хто стоїть темної ночі на узбіччі, є або ґвалтівником, або вбивцею, а якщо у нього довге волосся, то можна додати, що він ще й, крім усього, педофіл та розбещувач дітей.

Я спробував голосувати на під’їзній дорозі, але нічого не вийшло. І десь о чверть на дев’яту я зрозумів, що якщо швидко не потраплю в тепле місце, то знепритомнію.

Я пройшов півтори милі, перш ніж знайшов якусь комбіновану забігайлівку-заправку на 202-му шосе в межах міста. Неонова вивіска повідомляла: «У ДЖО. ЇДЛО НА СЛАВУ». На посипаній щебенем стоянці стояли три великі фури й новий седан. На дверях висів засохлий різдвяний вінок, який ніхто не спромігся зняти, а поруч термометр показував лише п’ять градусів ртутного стовпчика вище нуля. Мені не було чим закрити вуха, крім волосся, а рукавиці з сириці просто вже розвалювалися. Кінчики пальців у мене зовсім задерев’яніли.

Я відчинив двері й зайшов усередину.

Перше, що мене вразило, це тепло, густе й пречудове. Другим була пісня в стилі «гілл-біллі», яка долинала з музичного автомата, і неперевершений голос Мерла Гаґґарда: «Ми не носим довгі й брудні патли, як це роблять гіпі в Сан-Франциско».

Третє, що мене вразило, це Погляд. Ви дізнаєтесь про Погляд, коли відпустите волосся нижче вушних пипок. Тоді люди відразу розуміють, що ви аж ніяк не належите до масонських орденів «Левів», «Лосів» чи «VFW». Ви усвідомите, що таке Погляд, але ніколи до нього не звикнете.

Зараз люди, які обдаровували мене Поглядом, це були четверо водіїв-далекобійників в одній ніші, ще двоє за стійкою, пара бабусь у дешевих хутряних шубах і з підсиненим волоссям, кухар і незграбний хлопчина в мильній піні аж по лікті. У дальньому кінці стійки сиділа дівчина, але вона дивилась на дно своєї кавової чашки.

І вона — це було четверте, що мене вразило.

Я вже досить дорослий, щоб знати, що ніякого кохання з першого погляду не існує. Це просто щось, що Роджерс і Гаммерстайн[48] придумали якось, щоб римувати з такими словами як «зітхання», «вітання», «сподівання». Це для дітей, які тримаються за руки на випускному, еге ж?

Але, дивлячись на неї, я щось відчув. Ви можете сміятися, але ви б не сміялися, якби побачили її. Вона була майже нестерпно вродлива. Я навіть не сумнівався, що всі інші в «Джо» знали це не гірше за мене. Так само, як я знав, що Погляди пропікали її ще до того, як я прийшов. У неї було вугільного кольору волосся, настільки чорне, що під флуоресцентними лампами здавалося майже синім. Воно вільно спадало на плечі її пошарпаного коричневого пальта. Шкіра була кремово-білою, з ледь помітним кривавим відтінком під шкірою — холодом, який вона принесла з собою. Темні, пухнасті вії. Серйозні очі, з ледь помітно скошеними вгору кутиками. Повний і рухливий рот під прямим патриціянським носом. Я не міг сказати, який вигляд мало її тіло. Мені було байдуже. Так само, як було б і вам. Їй достатньо було такого обличчя, волосся, погляду. Вона була дивовижна. Кращого слова й не підбереш.

Нона.

Я сидів через два стільці від неї, і кухар, який готував їжу на замовлення, підійшов і подивився на мене.

— Що?

— Чорну каву, будь ласка.

Він пішов по каву. Ззаду хтось сказав:

— Ви тільки гляньте, схоже, Христос таки повернувся, як завжди й попереджала моя матінка.

Посудомийник розсміявся швидким «тік-тік». Водії за стійкою приєдналися.

Кухар приніс мені каву, грюкнув нею об стійку і бризнув мені на руку, що потроху розмерзалась. Я відсмикнув її.

— Вибачте, — байдуже сказав він.

— Щас він сам сибе сцілятиме, — озвався один із далекобійників, що сидів у ніші.

Підсинені близнючки розплатилися і швиденько пішли. Один із лицарів дороги підійшов до музичного автомата й укинув ще десять центів.

Джонні Кеш почав співати «Хлопчика на ім’я Сю». Я подмухав на свою каву.

Хтось смикнув мене за рукав. Я повернув голову і побачив її — вона пересіла на порожній стілець. Дивлячись на це обличчя зблизька, я майже осліп. Я розлив ще трохи кави.

— Прошу вибачення. — Голос у неї був низький, майже атональний.

— Це я винен. Я ще не відчуваю пальців.

— Я...

Вона зупинилась, мабуть, не знаючи, що сказати. Я раптом зрозумів, що вона була дуже налякана.

І мене знову охопило те бажання, яке виникло в мене, коли я вперше її побачив — захистити її, подбати про неї, зробити так, щоб вона не боялася.

— Підвезіть мене, — поспіхом закінчила вона. — Я не наважувалася попросити когось із них. — Вона зробила ледь помітний жест у бік далекобійників у ніші.

Як мені пояснити вам, що я віддав би все, що завгодно — все, що завгодно, — щоб мати можливість сказати їй: «Звичайно, допивайте каву, моя машина припаркована просто біля дверей». Звучить божевільно, бо я відчув це після того, як ми обмінялись всього якимсь десятком слів, але так воно й було. Дивитися на неї було все одно, що дивитися на Мону Лізу або Венеру Мілоську, які раптом ожили.

І було ще одне відчуття: ніби в заплутаній темряві мого розуму раптом увімкнулося потужне світло. Було б легше, якби я міг сказати, що вона була легкодоступним дівчиськом, а я був досвідченим ловеласом, метким і дотепним, у якого з язика невпинно злітали кумедні репліки й примовки з перчинкою, але вона не була такою, і я не був таким. Все, що я знав, це те, що в мене не було того, що їй було потрібно, і це розривало мене на шматки.

— Я голосую на дорозі, — сказав я їй. — Полісмен вигнав мене з автостради, і я зайшов сюди лише для того, щоб сховатися від холоду. Мені дуже шкода.

— Ви вчитеся в університеті?

— Учився. Покинув його до того, як мене вигнали.

— Ви ідете додому?

— Дому немає. Я був під опікою держави. Вчився в коледжі на стипендію. Потім усе зіпсував. Тепер не знаю, куди я іду.

Історія мого життя в п’яти реченнях. Напевно, це ввігнало мене в депресію.

Вона розсміялась — від цього звуку мене кинуло в жар і в холод одночасно.

— Схоже, ми коти з одного мішка.

Мені здалося, що вона сказала «коти». Мені так здалося. Тоді. Але тут у мене був час подумати, і мені все більше й більше здається, що вона могла сказати «пацюки». Пацюки з одного мішка. Так. А це не одне й те ж, чи не так?

Я вже збирався продемонструвати своє «блискуче» вміння невимушено підтримувати бесіду, сказати щось дотепне штибу: «Та невже?» — коли на моє плече опустилась чиясь рука.

Я обернувся. Це був один із водіїв-дальнобійників із ніші. У нього була білява щетина на підборідді, а з рота стирчав сірник. Від нього несло машинним маслом і він скидався на персонажа коміксів Стіва Дітко[49].

— Гадаю, ти вже доцмулив свою каву, — сказав він. Його губи розтулилися в усмішці навколо сірника. У нього було багато дуже білих зубів.

— Що?

— Ти тут усе засмердів, хлопче. Ти ж хлопець, чи не так? Бо якось важко сказати.

— Та ти й сам не троянда, — сказав я. — Що це за лосьйон після гоління, красунчику? Одебензин?

Він сильно вдарив мене по обличчю долонею. У мене в очах затанцювали маленькі чорні мушки.

— Давайте тут без бійок, — сказав кухар. — Якщо збираєшся зробити з нього омлет, роби це на вулиці.

— Давай, клятий комуняко, — сказав водій вантажівки.

У цьому місці дівчина зазвичай має сказати щось на кшталт: «Відпустіть його» або «Ти скотина». Вона нічого не сказала Вона дивилася на нас обох так напружено, аж моторошно було. Думаю, тоді я вперше помітив, наскільки великими були її очі.

— Мені знову тебе відлупцювати?

— Ні. Пішли вийдемо, засранцю.

Я не знаю, як це в мене вирвалось. Я не люблю битися. Боєць із мене поганий. Лаятися я теж не мастак. Але тоді я був злий. Мені раптом спало на думку, що я хочу його вбити.

Можливо, він щось таке відчув. Лише на секунду на його обличчі промайнула тінь сумніву, несвідома думка, що, можливо, він вибрав не того гіпі. Потім вона зникла. Він не збирався відступати перед якимось патлатим, зарозумілим, розманіженим снобом, який дупу підтирає прапором. Принаймні не на очах у своїх приятелів. Хіба ж це личить такому старому забісованому чолов’язі та ще й водієві здоровенної фури, як він?

Злість знову переповнила мене. Педик, кажеш? Зараз я тобі дам педика! Відчуття неконтрольованості п’янило. Я відчував, як мій язик розбух у роті. Живіт був як бетонна плита.

Ми підійшли до дверей, і дружки мого приятеля ледь в’язів не поскручували, щоб подивитися на цю забаву.

Нона? Я думав про неї, але тільки краєм свідомості. Я знав, що Нона буде поруч. Нона подбає про мене. Я знав це так само, як знав, що надворі буде холодно. Було дивно знати це про дівчину, з якою я познайомився лише п’ять хвилин тому. Дивно, але я не думав про це до самого кінця. Мій розум був зайнятий — ні, майже затьмарений — важкою хмарою люті. Я відчував себе вбивцею.

Холод був таким прозорим і чистим, що здавалося, ніби ми ріжемо його своїми тілами, як ножами. Морозний гравій парковки жорстко скрипів під його важкими черевиками і під моїми туфлями. Місяць, повний і роздутий, дивився на нас порожнім оком. Навколо нього виднівся розмитий ореол, натякаючи на погіршення погоди. Небо було чорним, як ніч у пеклі.

Ми відкидали крихітні карликові тіні в монохромних відблисках єдиної натрієвої лампи, встановленої високо на стовпі за припаркованими фурами. Наше дихання розтинало повітря короткими сплесками. Далекобійних повернувся до мене, його кулаки в рукавичках стиснулися.

— Ну шо, сучий сину, — сказав він.

Здавалося, що я набрякаю — все моє тіло набрякло.

Відчуваючи якесь заціпеніння, я знав, що мій розум ось-ось буде затьмарений невидимим чимось, про існування якого в мені я ніколи не підозрював. Це було жахливо, але в той же час я вітав це, бажав цього, жадав цього. У ту останню мить зв’язного мислення мені здалося, що моє тіло перетворилося на кам’яну піраміду або циклон, який змітає все перед собою, наче кольорові палички для гри. Далекобійних здався мені маленьким, крихітним, незначним. Я засміявся з нього. Я засміявся, і звук був таким же чорним і похмурим, як це місячне небо над головою.

Він кинувся на мене, розмахуючи кулаками. Я відбив його праву руку, а лівою, не відчуваючи цього, вдарив його по обличчю, а потім вдарив його ногою в живіт. Повітря вирвалося з нього білою хмарою. Він намагався відступити, тримаючись і кашляючи.

Я забіг іззаду, все ще регочучи, ніби якийсь фермерський пес, що гавкає на місяць, і вдарив його тричі, перш ніж він встиг зробити навіть чверть оберту, — по шиї, по плечу, в одне червоне вухо.

Він заверещав, не перестаючи махати руками, й однією рукою зачепив мене за ніс.

Лють, що охопила мене, розрослася, і я знову вдарив його ногою, високо і сильно, як гравець у гольф, піднявши ногу вгору, наче бейсболіст. Він закричав у ніч, і я почув хрускіт ребер. Він скорчився, і я накинувся на нього.

На суді один із інших водіїв вантажівки засвідчив, що я був схожий на дикого звіра. Так воно й було. Я мало що пам’ятаю, але пам’ятаю, що я гарчав і рикав на нього, як дикий пес.

Я накинувся на нього, схопив у жмені його засмальцьоване волосся і почав втирати його обличчя в гравій. У пласких відблисках натрієвої лампи його кров здавалася чорною, як кров жука.

— Господи, припини! — закричав хтось.

Чиїсь руки схопили мене за плечі й відтягнули. Я побачив вихор облич навколо себе і почав їх гамселити.

Водій вантажівки намагався втекти. Його обличчя було кривавою маскою, з якої зирили ошелешені очі. Я почав бити його ногами, ухиляючись від його дружків, і гарчав від задоволення щоразу, коли влучав у нього.

Про опір він забув. Він думав тільки про те, як би кудись дременути. Щоразу, коли я копав його ногою, очі в нього заплющувались, як у черепахи, і він завмирав. А потім знову починав повзти. Який же в нього був ідіотський вигляд! Я вирішив, що вб’ю його. Заб’ю до смерті. А потім прикінчу решту — всіх, крім Нони.

Я знову лупонув його ногою, він перекинувсь на спину й з невимовним жахом витріщився на мене.

— Здаюсь, — прохрипів він. — Прошу пощади. Будь ласка. Будь ласка...

Я став навколішки біля нього, відчуваючи, як гравій впивається в мої коліна крізь тонкі джинси.

— Тримай, красунчику, — прошепотів я. — Ось тобі пощада.

І я вчепився руками йому в горло.

Троє з компанії разом накинулись на мене й стягли з нього. Я підвівся, все ще посміхаючись, і рипнувсь до них. Вони відступили, троє здорових дядьків, позеленівши від страху.

І раптом мене відпустило.

Наче отак просто взяло й вимкнулось, і це знову був той самий я, стояв на парковці забігайлівки «У ДЖО. ЇДЛО НА СЛАВУ», важко дихаючи, відчуваючи нудоту й жах.

Я повернувся і подивився назад у бік закусочної. Дівчина була там; її красиве обличчя світилося тріумфом. Вона підняла один кулак до рівня плечей у салюті, як ті чорношкірі хлопці на останніх Олімпійських іграх.

Я повернувся до чоловіка на землі. Він усе ще намагався відповзти, і коли я наблизився до нього, очі в нього злякано закотилися.

— Не думай його чіпати! — закричав один з його друзів.

Я розгублено подивився на них.

— Вибачте... Я не хотів... зробити йому так боляче. Дозвольте мені допомогти...

— Ти зараз звідси заберешся, ось що ти зробиш, — сказав кухар. Він стояв перед Ноною біля підніжжя сходів, стискаючи в одній руці замащену лопатку. — Я телефоную в поліцію.

— Гей, чувак, це ж він почав! Він...

— І нічого тут язика розпускати, чув, ти, паршивий педику, — сказав він, задкуючи. — Все, що я знаю, це те, що ти ледь не вбив того хлопця. Я телефоную в поліцію! — Він кинувся назад всередину.

— Гаразд, — сказав я, ні до кого не звертаючись. — Гаразд, це добре, гаразд.

Я залишив свої рукавички з сириці в тій забігайлівці, але навряд чи варто було по них повертатися. Я засунув руки в кишені й рушив у напрямку автостради. Я прикинув, що мої шанси зловити попутну машину до того, як мене схоплять копи, були приблизно один до десяти. Вуха в мене замерзли, мене нудило. Нівроку собі вечорок видався.

— Зачекай! Гей, зачекай!

Я обернувся. Це була вона, вона бігла, щоб наздогнати мене, її волосся маяло за нею.

— Ти був чудовий! — сказала вона. — Чудовий!

— Я його дуже побив, — глухо сказав я. — Я ніколи не робив нічого подібного раніше.

— Краще б ти його вбив!

Я моргнув, дивлячись на неї в морозному світлі.

— Ти б чув, що вони говорили про мене перед тим, як ти прийшов. Реготали так брудно, мерзенно: «Ха-ха, ти глянь, так пізно, а дівулька все ще гуляє. Куди йдеш, любонько? Тебе підвезти? Я тебе підвезу, якщо ти мене підвезеш». Чорт!

Вона сердито озирнулась, ніби могла вбити їх, метнувши блискавку своїми темними очима. Потім вона перевела їх на мене, і мені знову здалося, що в моїй голові увімкнули прожектор.

— Мене звати Нона. Я їду з тобою.

— Куди? До в’язниці? — Я вхопив себе за волосся обома руками. — За такої ситуації перший, хто нас підвезе, може виявитися копом штату. Той кухар не жартував, коли казав, що зателефонує їм.

— Я голосуватиму. Ти станеш позаду мене. Вони зупинятимуться для мене. Вони зупиняються, якщо дівчина гарненька.

Я не міг із нею сперечатися, та й не хотів. Кохання з першого погляду? Може, й ні. Але щось таке було. Вловлюєте цю хвилю?

— Ось, — сказала вона, — ти їх забув. — Вона простягла мені рукавички.

Вона не поверталася всередину, і це означало, що вони були в неї весь цей час.

Вона знала, що поїде зі мною. Це викликало в мене моторошне відчуття. Я вдягнув рукавички, і ми пішли під’їзною дорогою до естакади автомагістралі.





* * *


Вона мала рацію щодо голосування. Ми сіли в першу ж машину, яка заїхала на естакаду.

Ми більше не обмовились жодним словом, поки чекали, але враження було таке, наче ми жваво розмовляли. Я не буду розповідати вам нісенітниці про екстрасенсорне сприйняття і тому подібні речі; ви знаєте, про що я говорю. Ви самі це відчували, якщо коли-небудь були з кимось, хто був вам дуже близький, або якщо приймали один із тих препаратів із абревіатурою замість назви. Вам не потрібно розмовляти. Спілкування ніби переходить на якийсь високочастотний емоційний діапазон. Один помах руки — і все зрозуміло. Ми були незнайомцями. Я знав лише її ім’я, і тепер, коли я згадую, я сумніваюсь, що називав їй своє ім’я. Але він був між нами, цей зв’язок. Це не було коханням. Мені неприємно це повторювати, але я відчуваю, що мушу. Я не забрудню це слово тим, що між нами було — ні після того, що ми вчинили, ні після Касл-Року, ні після снів.

Високий, пронизливий вереск заповнив холодну тишу ночі, то наростаючи, то стихаючи.

— Схоже, це швидка допомога, — сказав я.

— Так.

Знову тиша. Місячне сяйво зникало за густою хмарною оболонкою. Я подумав, що ореол навколо місяця не збрехав: у нас буде сніг ще до кінця ночі.

З-за пагорба вигулькнули фари.

Я став за її спиною, не чекаючи на запрошення. Вона зачесала волосся назад і підняла своє прекрасне обличчя. Коли я дивився, як машина подає сигнал до в’їзду на естакаду, мене охопило відчуття нереальності — нереально, що ця прекрасна дівчина вирішила піти зі мною; нереально, що я побив чоловіка до такої міри, що йому довелося викликати невідкладну допомогу; нереально думати, що до ранку я можу опинитися у в’язниці. Нереально. Я відчував, що потрапив у павутиння.

Але хто був павуком?

Нона підняла великий палець. Машина, седан «Шевроле», проїхала повз нас, і я подумав, що вона збирається їхати далі. Аж тут блимнули задні фари, і Нона схопила мене за руку.

— Ходімо, нас підвезуть! — Вона усміхнулась мені з дитячим захватом, і я усміхнувся їй у відповідь.

Чоловік із ентузіазмом простягнув руку через сидіння, щоб відчинити їй дверцята. Коли спалахнуло світло плафона, я роздивився його — досить великого чоловіка в дорогому пальті з верблюжої вовни, з сивиною, що виднілася з-під капелюха, з благополучними рисами обличчя, що трохи розплилося за роки хорошого харчування. Бізнесмен або комівояжер. Сам. Побачивши мене, він хотів відсмикнути руку, але на секунду-другу запізнився увімкнути швидкість і здиміти. Та й так йому буде простіше. Пізніше він переконає себе, що бачив нас обох, що він був справді доброю душею і виручив молоду парочку.

— Холодний вечір, — сказав він, коли Нона вмостилася поруч із ним, а я біля неї.

— І не кажіть, — солоденько відповіла Нона. — Дякуємо вам!

— Так, — мугикнув я. — Дякуємо.

— Нема за що. — І ми чкурнули, залишивши позаду сирени, причмелених далекобійників і забігайлівку того Джо з його їдлом на славу.

Мене витурили з автостради о сьомій тридцять. А тепер була лише восьма тридцять. Дивно, як багато ти можеш зробити за короткий час, або як багато можуть зробити з тобою.

Ми наближалися до жовтих миготливих вогнів, які сигналізували про пункт збору дорожнього мита Оґасти.

— Далеко їдете? — запитав водій.

Отакої, питаннячко на засипку. Я сподівався доїхати до Кіттері й звалитися на голову знайомому, який учителював у тамтешній школі. Наче нормальна відповідь, не гірша за будь-яку іншу, і я вже розігнався її видати, коли Нона сказала:

— Ми ідемо в Касл-Рок. Це маленьке містечко на південь і захід від Льюїстон-Оберн.

Касл-Рок. Мені аж якось замуляло на душі. Колись Касл-Рок мене цілком влаштовував. Але це було до того, як Ейс Меррілл дав мені чосу.

Дядько зупинив машину, заплатив мито й ми поїхали далі.

— Я їду тільки до Ґардінера, — спритно збрехав він. — До наступного з’їзду. Але для вас це непоганий початок.

— Авжеж, звісно, — промовила Нона так само солоденько, як і раніше. — Дуже мило з вашого боку, що ви взагалі зупинилися в таку холодну ніч.

І поки вона це говорила, я відчув її гнів на тій високій емоційній хвилі, оголений і сповнений отрути. Це налякало мене так, як може налякати цокання загорнутого пакунка.

— Мене звуть Бланшетт, — сказав він. — Норман Бланшетт. — Він тицьнув нам руку для знайомства.

— Шеріл Крейґ, — сказала Нона, зграбно потиснувши її.

Я зрозумів її натяк і назвався вигаданим іменем.

— Дуже приємно, — пробурмотів я.

Його рука була м’якою і млявою. Вона була схожа на грілку з гарячою водою у формі долоні. І мене аж занудило від цієї думки. Мене нудило від того, що ми були змушені просити підвезти нас цього бундючного типа, який вирішив скористатися шансом підчепити симпатичну дівчину, що їхала автостопом сама, дівчину, яка могла погодитись, а могла й не погодитись провести годину в кімнаті мотелю, в обмін на достатню кількість готівки, щоб купити квиток на автобус. Мене нудило від усвідомлення того, що якби я був сам, цей чоловік, який щойно простягнув мені свою мляву, гарячу руку, промчав би повз, і голови б не повернувши у мій бік. Мене нудило від розуміння того, що він висадить нас на виїзді з Ґардінера, розвернеться, а потім помчить повз нас назад на автостраду, навіть не глянувши, радіючи з того, як легко він викрутився з неприємної ситуації. Усе в ньому викликало в мене нудоту. Його відвислі, як у свині, щоки, зализане назад волосся, запах одеколону.

І яке він мав право? Ну от яке право?

Нудота грудкою лежала в шлунку, і квіти люті знову зацвіли буйним цвітом. Фари його розкішного седана «Імпала» розрізали ніч з безжурною легкістю, а моя лють тягнулась обома руками, щоб задушити все, що його оточувало — музику, яку, я знав, він слухатиме, відкинувшись у кріслі «Ла-Зі-Бой» з вечірньою газетою у своїх руках-грілках; споліскувач, яким мила волосся його дружина, спідню білизну-«грацію», яку вона точно носила, дітей, яких завжди відправляли в кіно, школу чи табір — аби запхати кудись подалі; його снобістських друзів і п’яні вечірки, на яких він веселився з ними.

Але його одеколон — це було найгидотніше. Він зачадив машину солодкавим, нудотним смородом. Він тхнув ароматизованим дезінфікуючим засобом, який використовують на бійні наприкінці кожної зміни.

Машина мчала крізь ніч, і Норман Бланшетт тримав кермо своїми пухлими руками. Його наманікюрені нігті м’яко виблискували у світлі приладової панелі. Мені хотілося розбити бокове вікно й вирватись від цього нудотного запаху. Ні, більше — я хотів опустити всі вікна й вистромити голову в холодне повітря, поринути в прохолодну свіжість, — але я застиг, закрижанів у німій пащі своєї безсловесної, невимовної ненависті.

Саме тоді Нона вклала мені в руку пилку для нігтів.





* * *


Коли мені було три роки, я важко захворів на грип і потрапив до лікарні.

Поки я був там, мій батько заснув із сигаретою в руці, і будинок згорів разом із моїми батьками й старшим братом Дрейком. У мене є їхні фотографії.

Вони скидаються на акторів якогось старого американського фільму жахів «Амерікен Інтернешнл» 1958 року, але їхні обличчя не схожі на обличчя великих зірок, а більше нагадують Елішу Кука-молодшого, Мару Кордей і якогось хлопчика-актора, якого точно й не пригадаєш, можливо, Брендона де Вайлда.

У мене не було родичів, які б мене взяли, тому мене відправили в притулок у Портленді на п’ять років. Потім я став підопічним держави. Це означає, що якась сім’я бере тебе до себе, а держава платить їм тридцять доларів на місяць на твоє утримання. Навряд чи знайдеться такий державний підопічний, який би страждав, скажімо, від лобстерної залежності. Зазвичай пара бере двох або трьох підопічних — не тому, що їхні серця переповнені добротою, а як бізнес-інвестиції. Вони тебе годують. Вони беруть ту тридцятку, яку їм дає держава, і годують тебе. А якщо дитину годують, то вона може відпрацювати свій хліб, виконуючи роботу по господарству. Ці тридцять перетворюються на сорок, п’ятдесят, а можливо, й шістдесят п’ять баксів. Капіталізм стосовно бездомних.

Найкраща країна в світі, еге ж?

Моїх «батьків» звали Голліс, вони жили в Гарлоу, через річку від Касл-Рока. У них був триповерховий фермерський будинок з чотирнадцятьма кімнатами.

Плита на кухні розпалювалася вугіллям, і тепло від неї розповсюджувалось по будинку абияк. У січні ти лягав спати, накриваючись трьома ковдрами, і все одно не був упевнений, чи в тебе є ступні на ногах, коли прокидався вранці. Ти мусив поставити їх на підлогу, щоб переконатися, що вони на місці. Місіс Голліс була товста. Містер Голліс був скупий і мовчакуватий. Він цілий рік носив червоно-чорну мисливську шапку. Будинок був безладно захаращений випадковими меблями й мотлохом, купленим на розпродажах, запліснявілими матрацами, собаками й котами, і автомобільними запчастинами, розкладеними на газетах. У мене було троє «братів», і всі вони були підопічними. Знайомство між нами було дуже поверхове, як між попутниками в триденній автобусній подорожі.

Я мав гарні оцінки в школі, а в старших класах весною ходив на бейсбол. Голліс вмовляв мене покинути його, але я тримався, поки не трапився випадок з Ейсом Мерріллом. Тоді я більше не захотів туди йти, не з таким набряклим і порізаним обличчям, і не з тими історіями, які розповідала Бетсі Маленфант. Тож я пішов із команди, і Голліс влаштував мене на роботу продавцем газованки в місцевій аптеці.

У лютому на першому курсі я склав іспити до коледжу, заплативши за них дванадцять баксів, які відкладав у матрац. Мене прийняли до університету з невеликою стипендією і хорошим підробітком у бібліотеці. Вираз облич Голлісів, коли я показав їм папери про фінансову допомогу, — найкращий спогад мого життя.

Один із моїх «братів», Курт, утік. Я б так не зміг. Я був занадто пасивний, щоб наважитись на такий крок. Я би повернувся через дві години в дорозі. Школа була єдиним виходом для мене, і я ним скористався.

Останнє, що сказала місіс Голліс, коли я йшов, було: «Надсилай нам щось, коли зможеш». Більше я їх ніколи не бачив. На першому курсі я отримав гарні оцінки, і все літо пропрацював повний робочий день у бібліотеці. Того першого року я надіслав їм різдвяну листівку, але вона була першою і останньою.

У першому семестрі другого курсу я закохався. Це було найчудовіше, що коли-небудь зі мною траплялося. Гарненька? Приголомшлива! І досі не знаю, що вона в мені знайшла.

Я навіть не знаю, кохала вона мене чи ні. Думаю, спочатку кохала. А потім я став просто звичкою, від якої важко позбутися, як курити, наприклад, або виставляти лікоть з вікна, коли ведеш машину. Якийсь час вона залишалась зі мною, можливо, не бажаючи позбутися цієї звички. Можливо, вона тримала мене з цікавості, а може, це було просто її марнославство. Хороший хлопчик, перевернись, сиди, принеси газету. Ось тобі цьом на добраніч. Це не має значення. Якийсь час це було кохання, потім це було схоже на кохання, а потім все скінчилось.

Я спав із нею двічі, обидва рази після того, як любов замінилась чимось іншим. Деякий час це підживлювало звичку. А потім вона повернулася з канікул на День подяки й сказала, що закохалася в хлопця зі студентського братства «Дельта-Тау-Дельта», який приїхав з її рідного міста. Я намагався повернути її, і одного разу мені це майже вдалося, але у неї з’явилося те, чого не було раніше — перспектива.

Усе, що я будував усі ці роки, відколи пожежа знищила другосортних акторів другосортного фільму, які колись були моєю сім’єю, було зруйновано значком того хлопця на її блузці.

Після цього я час від часу зустрічався з трьома-чотирма дівчатами, які були не проти зі мною переспати. Я міг би звинуватити в цьому своє дитинство, сказати, що в мене ніколи не було гідних сексуальних взірців, але це не так. У мене ніколи не було жодних проблем з тією дівчиною. Проблеми з’явились тільки тоді, коли її не стало в моєму житті.

Я почав трохи боятися дівчат. І не стільки тих, з якими я був імпотентом, скільки тих, з якими не був, тих, з якими в мене виходило. Від них мені ставало маркітно. Я постійно запитував себе, де вони ховають свої сокири, які постійно гострять, і коли вони збираються застосувати їх до мене. І я такий не один. Візьміть будь-якого одруженого чоловіка або чоловіка з постійною коханкою, і можете не сумніватися, що його день і ніч гризуть думки (а можливо, тільки рано-вранці або в п’ятницю вдень, коли вона йде купувати продукти): «Що вона робить, коли мене немає поруч? Що вона насправді про мене думає?». І, можливо, найголовніше: «Скільки мене вона вже забрала? Скільки залишилося?». Як тільки я почав думати про ці речі, то вже думав про них постійно.

Я почав пити, і мої оцінки різко погіршилися. Під час перерви між семестрами я отримав листа, в якому йшлося про те, що якщо вони не поліпшаться за шість тижнів, то мою стипендію за другий семестр буде призупинено. Я і кілька хлопців, з якими я тусувався, напилися і пиячили протягом усіх канікул. В останній день ми пішли до борделю, і я чудово там упорався. Було надто темно, облич не видно.

Мої оцінки залишилися приблизно на тому ж рівні. Одного разу я зателефонував тій дівчині й розплакався по телефону. Вона теж плакала, і в якомусь сенсі, я думаю, це їй сподобалося. Я не ненавидів її тоді і не ненавиджу зараз. Але вона мене лякала. Вона мене дуже лякала.

9 лютого я отримав листа від декана факультету мистецтв і наук, в якому йшлося про те, що я завалив два чи три курси з моєї основної спеціальності. А 13 лютого я отримав якогось нерішучого листа від тієї дівчини. Вона хотіла, щоб між нами все було добре. Вона планувала вийти заміж за хлопця з «Дельта-Тау-Дельта» в липні або серпні, і я міг би бути запрошений, якщо захочу. Це було майже смішно. Що я міг би подарувати їй на весілля? Своє серце, перев’язане червоною стрічкою? Голову? Свій член?

Чотирнадцятого, на День святого Валентина, я вирішив, що настав час змінити обстановку. Наступною була Нона, але ви про це вже знаєте.

Ви повинні зрозуміти, ким вона була для мене, щоб усе це трималося купи. Вона була вродливішою за ту дівчину, але справа не в цьому. Гарна зовнішність коштує дешево в багатій країні. Справа була в ній самій. Вона була сексуальною, але сексуальність, яка виходила від неї, була якоюсь рослинно-сліпою, такий собі чіпкий секс, від якого не можна відмовитися, який не настільки важливий, бо він такий же інстинктивний, як фотосинтез. Не як у тварин, а як у рослин. Вловлюєте цю хвилю? Я знав, що ми будемо кохатися, кохатися, як це роблять чоловіки й жінки, але наше поєднання буде таким же тупим, відчуженим і безглуздим, як плющ, що чіпляється за шпалеру під серпневим сонцем.

Секс був важливим лише тому, що він був неважливим.

Я думаю — ні, я впевнений, — що справжньою рушійною силою було насильство. Насильство було реальним, а не просто сном. Воно було таким же великим, швидким і жорстким, як «Форд» Ейса Меррілла 52-го року. Насильство «У ДЖО. ЇДЛО НА СЛАВУ», насильство Нормана Бланшета. І в цьому було навіть щось сліпе й рослинне. Можливо, вона була лише чіпкою ліаною, адже венерина мухоловка — це різновид ліани, але ця рослина м’ясоїдна і зреагує тваринним рухом, коли муха або шматочок сирого м’яса потрапить до її пащі. І все це було реальним. Спороносній лозі може лише здаватися, що вона злягається, але я впевнений, що венерина мухоловка смакує цю муху, насолоджується її щоразу слабшими пручаннями, коли її щелепи змикаються навколо комахи.

Ну, і наостанок — моя власна пасивність. Я не міг заповнити діру в моєму житті. Не ту діру, яку залишила та дівчина, коли попрощалася зі мною, — я не хочу звалювати відповідальність на неї, — ату, яка завжди була там, темний, заплутаний вихор, який ніколи не зупинявся в середині мене. Нона заповнила цю діру. Вона змусила мене рухатись і діяти.

Вона мене ушляхетнила.

Тепер, можливо, ви трохи розумієте. Чому вона мені сниться. Чому зачарування нею залишається, незважаючи на докори сумління й огиду. Чому я ненавиджу її. Чому я її боюся. І чому навіть зараз я все ще люблю її.





* * *


Від естакади з Оґасти до Ґардінера було вісім миль, і ми подолали їх за кілька хвилин. Я міцно тримав пилку для нігтів і дивився, як із ночі виринає зелений світловідбивний знак — «ТРИМАЙТЕСЯ ПРАВОРУЧ ДЛЯ ВИЇЗДУ 14» — і мерехтить. Місяць сховався, запорошив сніг.

— Шкода, що я не їду далі, — сказав Бланшетт.

— Нічого страшного, — тепло промовила Нона, і я відчув, як її лють гуде й вгризається в м’ясо під моїм черепом, немов свердло. — Просто висадіть нас на естакаді.

Він під’їхав, дотримуючись швидкості тридцять миль на годину. Я знав, що мені робити. Відчуття було таке, ніби мої ноги перетворилися на теплий свинець.

Верхня частина естакади була освітлена одним ліхтарем. Ліворуч я бачив вогні Ґардінера на тлі хмар, що згущувалися. Праворуч — нічого, крім чорноти. На під’їзній дорозі в обидва боки не було ніякого руху.

Я вийшов із машини. Нона ковзнула по сидінню, подарувавши Норману Бланшетту останню усмішку. Я не хвилювався. Гру вела вона.

Бланшетт либився дражливою свинячою посмішкою, радий-радісінький, що здихався нас.

— Що ж, гарного вечо...

— Моя сумочка! Не завезіть мою сумочку!

— Я візьму, — сказав я їй.

Нахилився в машину. Бланшетт побачив, що в мене в руці, і свиняча посмішка на його обличчі застигла.

На пагорбі з’явилися вогні, але зупинятися було вже пізно. Мене вже ніщо не могло зупинити. Лівою рукою я підхопив сумочку Нони. Правою встромив сталеву пилку для нігтів у горло Бланшетту. Він разок мекнув.

Я виліз із автомобіля. Нона махала рукою зустрічній машині. У темряві та снігу я не міг розгледіти, що то за авто; все, що було видно, це два яскравих кола його фар. Я присів за машиною Бланшетта, зазираючи в задні вікна.

Голоси губилися в ненаситній горлянці вітру.

— ...проблеми, дівчино?

— ...тато... вітер... серцевий напад! Ви б не могли...

Я присів за багажником «Імпали» Нормана Бланшетта, нахилився. Тепер я міг їх бачити. Стрункий силует Нони й трохи вищу постать. Вони стояли біля пікапа. Потім розвернулись і підійшли до ведійського вікна «Шевроле», де сидів Норман Бланшетт, упавши обличчям на кермо, з пилкою Нони в горлі. Водієм пікапа був молодий хлопець у чомусь схожому на парку ВПС. Він нахилився всередину. Я підійшов до нього ззаду.

— Господи, дівчино! — вигукнув він. — Та він же весь у крові! Що...

Я обхопив його правою рукою за горло, а лівою вчепився в зап’ястя правої руки. Потім різко рвонув угору. Його голова з глухим стуком «хок!» врізалась у верхню частину дверцят. Він обм’як у мене в руках.

Тоді я міг зупинитися. Нону він до пуття не роздивився, мене взагалі не бачив. Я міг би зупинитися. Але він був охочим до чужих справ, прискіпливим нишпоркою, ще одна перешкода на нашому шляху, намагався зробити нам боляче. Я втомився від того, що мені постійно завдають болю. Я задушив його.

Потім я підняв голову й побачив Нону в перехресному світлі автомобіля й пікапа, її обличчя було спотворене гротескним вищиром ненависті, любові, тріумфу й радості. Вона розкрила руки назустріч мені, і я обійняв її. Ми поцілувалися. Рот у неї був холодний, але язик — теплий. Я занурив обидві руки в потаємні пасма її волосся, і вітер завив навколо нас.

— Тепер прибери це, — сказала вона. — Поки ще хтось не з’явився.

Я прибрав. Сяк-так, але я знав, що цього достатньо. Якась дрібка часу. А потім це вже не матиме значення. Ми будемо в безпеці.

Тіло хлопця було легким. Я підхопив його на руки, переніс через дорогу й кинув у канаву за огорожею. Його тіло вільно падало на дно, шкереберть, як те опудало, яке містер Голліс щороку в липні загадував мені ставити на кукурудзяному полі. Я повернувся, щоб забрати Бланшетта.

Він був важчим і стікав кров’ю, як зарізана свиня. Я спробував підняти його, хитаючись, зробив три кроки назад, а потім він вислизнув із моїх рук і впав на дорогу. Я перевернув його. Свіжий сніг прилип йому до обличчя, перетворивши його на лижну маску.

Я нахилився, схопив його під руки й потягнув до канави.

Його ноги залишали за собою борозни. Я скинув його й дивився, як він сповзає вниз по насипу на спині, піднявши руки над головою. Його очі були широко розплющені, вони захоплено дивилися на сніжинки, що падали в них. Якщо сніг не перестане, то до того часу, як тут проїдуть снігоочисні машини, від них обох залишаться лише два невиразні замети.

Я повернувся, перейшовши через дорогу. Нона вже залізла в пікап, не чекаючи, поки їй скажуть, якою машиною ми поїдемо. Я бачив бліду пляму її обличчя, темні провали її очей, і більш нічого. Я заліз у машину Бланшетта, всівся в патьоки його крові, що зібралася на пухнастому вініловому чохлі сидіння, і виїхав на узбіччя. Вимкнув фари, увімкнув проблискові маячки й вийшов. Той, хто проїжджатиме повз, подумає, що у водія виникли проблеми з двигуном, і він пішов у місто, щоб знайти гараж. Я був дуже задоволений своєю імпровізацією. Ніби я все життя вбивав людей. Я підтюпцем повернувся до заведеного пікапа, сів за кермо й скерував його до в’їзду на автомагістраль.

Вона сиділа поруч зі мною, не торкаючись мене, але близько. Коли вона рухалась, я іноді відчував пасмо її волосся на своїй шиї. Це було схоже на дотик крихітного електрода. Одного разу я навіть простягнув руку й помацав її ногу, щоб переконатися, що вона справжня. Вона тихо засміялась. Все було справжнім. За вікнами завивав вітер, женучи сніг потужними, шквальними поривами.

Ми їхали на південь.





* * *


Одразу за мостом з боку Гарлоу, якщо їхати по 126-му шосе в напрямку Касл-Гайтс, ви минаєте велику перебудовану ферму з кумедною назвою «Молодіжна ліга Касл-Року». Тут є дванадцять доріжок для боулінгу з кеглями-свічками і з примхливою автоматичною установкою кеглів, яка зазвичай бере відпустку на останні три дні тижня, кілька старовинних пінбольних автоматів, музичний автомат з найкращими хітами 1957 року, три більярдних столи «Брансвік» і стійка з колою та чіпсами, де також можна взяти напрокат взуття для боулінгу, яке має такий вигляд, ніби його щойно зняли з ніг мертвих п’яниць. Назва місця кумедна, бо майже вся молодь Касл-Року вечорами вирушає до автокінотеатру на Джей-Гілл або на автоперегони в Оксфорд-Плейнс. А на фермі товчуться здебільшого хулігани з Ґретни, Гарлоу й самого Касл-Року. В середньому на парковці відбувається одна бійка за вечір.

Я почав тусуватися там, коли вчився в старших класах середньої школи. Один із моїх знайомих, Білл Кеннеді, працював там три вечори на тиждень, і якщо більярдний стіл був вільний, він дозволяв мені повправлятися безплатно. Радість невелика, але це було краще, ніж повертатися додому до Голлісів.

Там я і познайомився з Ейсом Мерріллом. Його вважали найкрутішим хлопцем у трьох навколишніх містечках. Він їздив на «Форді» 52-го року, битому на всі копита, і ходили чутки, що за потреби він міг витиснути з нього до 130 миль. Він заходив, як король, його волосся було зачесане назад і напомаджене до блиску в зачісці а-ля Елвіс Преслі; грав кілька партій у дабл-банк по 10 центів за кулю (Чи добре він грав? Здогадайтеся самі.), купував Бетсі кока-колу, коли вона приходила, а потім вони разом ішли собі. Коли обдерті двері хряпали за ними, майже всі присутні мимоволі зітхали з полегшенням. Ніхто ніколи не виходив на парковку з Ейсом Мерріллом.

Тобто ніхто, крім мене.

Бетсі Маленфант була його дівчиною — мабуть, найгарнішою дівчиною в Касл-Року. Не думаю, що вона була дуже розумною, але це не мало значення, коли ви на неї дивилися. У неї був найбездоганніший колір обличчя, який я коли-небудь бачив, і то була не заслуга косметики. Чорне, як смоль, волосся, темні очі, пухлі губи, тіло, яке не бажало згасати — і вона охоче його демонструвала. Хто б спробував потягти її на задній двір і розкочегарити її локомотив, коли поруч був Ейс? Ніхто при здоровому глузді, ось хто.

Я закохався в неї по самі вуха. Не як у ту дівчину, і не так, як у Нону, хоча Бетсі й була схожа на її молодшу версію, але на свій лад так само відчайдушно, і так само серйозно. Якщо ви коли-небудь стикалися з найважчою формою щенячої любові, ви знаєте, що я відчував. Їй було сімнадцять, вона була на два роки старша за мене.

Я почав вчащати туди вже навіть тоді, коли Біллі не було на роботі, просто щоб побачити її. Я відчував себе орнітологом-любителем, спостерігачем за птахами, хоча для мене це була відчайдушна гра. Я повертався додому, брехав Голлісам про те, де я був, і піднімався до своєї кімнати. Я писав їй довгі, пристрасні листи, розповідаючи про все, що хотів би з нею зробити, а потім рвав їх. На уроках я мріяв про те, як попрошу її вийти за мене заміж, щоб ми могли разом втекти до Мексики.

Схоже, вона здогадалась, і це, мабуть, їй трохи лестило, тому що вона була милою зі мною, коли Ейса не було поруч. Вона підходила й розмовляла зі мною, дозволяла купувати їй кока-колу, сідала на табурет і терлася своєю ногою об мою. Це доводило мене до божевілля.

Якось увечері на початку листопада я знічев’я грав із Біллом у більярд, і чекав, коли вона прийде. Там було порожньо, бо ще не було й восьмої години, а надворі гундосив самотній вітер, погрожуючи зимою.

— Краще б тобі припинити, — сказав Білл, пославши дев’ятку в лузу.

— Що припинити?

— Сам знаєш.

— Ні, не знаю.

Я промазав, і Біллі додав кулю на стіл. Він запустив шість, і поки він їх запускав, я підійшов, щоб покласти десять центів у автомат.

— Бетсі Маленфант. — Він ретельно вирівняв одну і відправив її вгору вздовж бортика. — Чарлі Гоґан розповідав Ейсу про те, як ти її обнюхував. Чарлі думав, що це дуже смішно, вона ж старша і все таке, але Ейс не сміявся.

— Нащо вона мені здалась, — сказав я побілілими губами.

— Це було б добре, — сказав Білл, а потім зайшло кілька хлопців, і він підійшов до прилавка і видав їм більярдну кулю.

Ейс прийшов близько дев’ятої і був сам. Раніше він мене впритул не бачив, і я вже майже забув, що сказав Біллі. Коли ти невидимий, то починаєш думати, що ти невразливий. Я грав у пінбол і дуже захопився. Я навіть не помітив, як стало тихо, як перестали падати кеглі й стукатись більярдні кулі. Наступне, що я пам’ятаю, це як хтось штурхонув мене прямо на пінбольний автомат. Я сповз на підлогу безладною купою.

Я підвівся, відчуваючи страх і нудоту. Він нахилив автомат, скинувши мій виграш. Він стояв і дивився на мене, і жодне пасмо волосся не вибилося з його куафюри, куртка «Гаррісон» була наполовину розстебнута.

— Кінчай зариватись, — тихо сказав він, — бо інакше я тобі портрет перемалюю.

Він вийшов. Всі дивились на мене, і мені хотілося запастися крізь землю, поки я не побачив, що на обличчях більшості з них було щось на кшталт мимовільного захоплення. Тож я легковажно обтрусився, і вкинув ще одну монету в автомат. Лампочка «НАХИЛ» згасла. Кілька хлопців, перш ніж піти, підійшли й мовчки поплескали мене по спині.

Об одинадцятій, коли заклад зачинився, Біллі запропонував підвезти мене додому.

— Дуже гепнешся, якщо не постережешся.

— Не хвилюйся за мене, — сказав я.

Він не відповів.

Через два чи три дні Бетсі прийшла сама, близько сьомої вечора. Там був ще один хлопець, дивакуватий чотириокий Берн Тессіо, який за кілька років до того вилетів зі школи. Я його майже не помічав. Він був ще більшим невидимцем, ніж я.

Вона підійшла прямо до того місця, де я ганяв кулі, так близько, що я відчув запах мила на її чистій шкірі. У мене голова пішла обертом.

— Я чула про те, що Ейс зробив із тобою, — сказала вона. — Мені більше не можна з тобою розмовляти, і я не збираюсь, але у мене є ось такі ліки. — Вона поцілувала мене. Потім вона вийшла, перш ніж я встиг відліпити язика від піднебіння. Я заціпеніло спробував грати далі.

Я навіть не бачив Тессіо, коли він вискочив, щоб розпатякати про це. Я не бачив нічого, крім її темних, темних очей.

Пізніше того ж вечора я опинився на парковці з Ейсом Мерріллом, і він ледь не забив мене до смерті. Було холодно, люто холодно, і під кінець я вже почав ридати вголос, не звертаючи уваги на те, хто дивиться або слухає, а на той час це були всі. Єдина натрієва дугова лампа безжально дивилася на все це. Я навіть жодного разу не вдарив його.

— Гаразд, — сказав він, сідаючи навпочіпки поруч зі мною. Він навіть не захекався. Він дістав із кишені складаний ніж і натиснув хромовану кнопку. На світ з’явилися сім дюймів срібла, облитого місяцем. — Це те, що ти отримаєш наступного разу. Я виріжу своє ім’я на твоїх яйцях. — Потім він підвівся, востаннє копнув мене й пішов. Я просто хвилин із десять лежав там на твердій землі й трусився. Ніхто не підійшов, щоб допомогти мені встати чи поплескати по спині, навіть Білл. І Бетсі теж не з’явилась, щоб полікувати мене.

Врешті я самотужки зіп’явся на ноги й поїхав додому автостопом. Я сказав місіс Голліс, що сів до п’яного, і його занесло в кювет. Більше ноги моєї не було в тому боулінгу.

Наскільки я знаю, невдовзі після того Ейс покинув Бетсі, і відтоді вона покотилася по похилій зі швидкістю, що стрімко зростала, наче вантажівка без гальм, поки й зовсім не пустилася берега. Дорогою вона ще й підхопила трипер. Біллі сказав, що бачив її одного разу вночі в «Менорі» на краю Льюїстона, коли вона чіплялася до хлопців за випивкою. Він сказав, що в неї не вистачало багатьох зубів, а ніс був перебитий, і що я б її нізащо не впізнав. Але на той час мені те все було до лампочки.





* * *


У пікапа не було зимових шин, і ще до того, як ми доїхали до виїзду з Льюїстона, мене почало заносити на свіжому снігу. Ми проїхали двадцять дві милі за сорок п’ять хвилин.

Чоловік на виїзді з Льюїстона взяв мою дорожню картку й шістдесят центів.

— Слизька дорога?

Ніхто з нас йому не відповів. Ми вже наближалися до місця, куди хотіли потрапити. Навіть якби в мене не було цього дивного безсловесного контакту з нею, я б зрозумів це з того, як вона сиділа на запилюженому сидінні пікапа, як її руки судомно стискали сумочку, як зосереджено й напружено впивалась вона очима в дорогу прямо перед собою. Я відчув, як мене пронизує дрож.

Ми звернули на шосе 136. На дорозі було небагато машин; вітер не вщухав, а сніг валив усе сильніше. За Гарлоу-Вілідж ми проїхали повз великий б’юїк «Рів’єра», який занесло й викинуло на насип за узбіччям. Його чотиристоронні проблискові маячки дружно блимали, і раптом на нього наклалося примарне зображення «Імпали» Нормана Бланшетта. Її, мабуть, вже занесло снігом, і вона стала просто невиразною кучугурою в темряві.

Водій «Б’юїка» намагався мене зупинити, але я проїхав повз нього, не зменшуючи швидкості, оббризкавши його сніговою сльотою. Двірники забилися снігом, я простягнув руку й поворушив той, що був з мого боку. Частина снігу сповзла, і стало видніше.

Гарлоу здавалось містом-привидом: повсюди темно, все зачинено. Я посигналізував поворот праворуч, щоб їхати через місту Касл-Рок. Задні колеса почало заносити, але я втримав машину. Попереду, за річкою, я побачив темну тінь будівлі Молодіжної ліги Касл-Року. Від неї віяло пусткою і самотністю. Мені раптом стало шкода, шкода, що було стільки болю. І смерті. І тоді заговорила Нона, вперше після виїзду з Ґардінера.

— Позаду тебе поліцейський.

— Він?..

— Ні. Його блимавка вимкнена.

Але це змусило мене нервувати, і, можливо, саме тому все й сталося. Шосе 136 робить поворот на дев’яносто градусів на боці річки Гарлоу, а потім прямує через міст до Касл-Року. Я зробив перший поворот, але з боку Касл-Року був лід.

— Чорт...

Задні колеса занесло, і перш ніж я встиг вирівняти пікап, він вдарився заднім крилом об масивну сталеву опору мосту. Ми ковзали по мосту, наче діти на санчатах, і наступне, що я побачив, — це яскраві фари поліцейської машини позаду нас. Він натиснув на гальма — я бачив червоні відблиски гальмівних ліхтарів на клаптях падаючого снігу, — але лід дістав і його. Він в’їхав прямо в нас. Почувся скрегіт, коли нас знову кинуло на опорні балки. Мене штовхнуло на коліна Нони, і навіть у цю плутану частку секунди я встиг насолодитися гладкою пружністю її стегна. Потім все зупинилося. Тепер коп увімкнув блимавку. Від неї по капоту пікапа та засніженій сталевій переправі мосту Гарлоу-Касл-Рок забігали верткі сині тіні. Коли поліцейський вийшов із машини, увімкнулося купольне світло в салоні.

Якби він не був так близько позаду нас, цього б не сталося. Ця думка вертілася в моїй голові знову й знову, наче платівка, яку заїло. Я усміхався в темряву напруженою, застиглою усмішкою, обмацуючи підлогу кабіни пікапа в пошуках чогось, чим можна було б його вдарити.

Там був відкритий ящик з інструментами. Я дістав гайковий ключ і поклав його на сидіння між мною і Ноною. Поліцейський нахилився до вікна. У світлі блимавки його обличчя зловісно мінилося.

— Трохи зашвидко їдеш, як за таких погодних умов, чи не так, хлопче?

— Занадто близько їхали за нами, чи не так? — запитав я. — Як за таких погодних умов?

Він, мабуть, почервонів. У мерехтливому світлі було важко сказати.

— Ти що, сперечаєшся зі мною, синку?

— Так, якщо ви намагаєтесь повісити на мене вм’ятини на своєму «крузері».

— Ану ж подивімося твої водійські права й реєстраційну картку.

Я дістав гаманець і простягнув йому права.

— Картку?

— Це вантажівка мого брата. Він носить реєстраційну картку в гаманці.

— Он як? — Він пильно подивився на мене, намагаючись змусити мене опустити очі. Зрозумівши, що чекати доведеться довго, він перевів погляд на Нону. Я міг би вирвати йому очі за те, що побачив у них. — Як тебе звати?

— Шеріл Крейґ, сер.

— А що ти робиш у пікапі його брата посеред снігової бурі, Шеріл?

— Ми їдемо до мого дядька.

— У Рок.

— Саме так.

— Я не знаю жодного Крейґа в Касл-Року.

— Його прізвище Емондс. На Боуен-Гілл.

— Справді? — Він підійшов до задньої частини вантажівки, щоб подивитися на номерний знак. Я відчинив дверцята й висунувся. Він щось записував. Він повернувся, коли я все ще вихилявся, освітлений від пояса й вище світлом фар його машини. — Я збираюся... В чому це ти вимазався, хлопче?

Мені не потрібно було дивитися вниз, я й так знав, у чому я вимазався. Раніше я думав, що вихилився просто з неуважності, але поки я все це писав, то змінив свою думку. Я не думаю, що це була неуважність. Думаю, я хотів, щоб він це побачив. Я тримав гайковий ключ.

— Що ви маєте на увазі?

Він підійшов на два кроки ближче.

— Ти поранився, схоже, порізався. Тобі краще...

Я розмахнувся. Його кашкет злетів од поштовху, і голова була гола. Я влучив йому просто в лоб. Я ніколи не забуду звук, який пролунав, ніби фунт масла впав на тверду підлогу.

— Поквапся, — сказала Нона.

Вона заспокійливо поклала руку мені на шию. Рука була дуже прохолодною, як повітря в погребі. У моєї прийомної матері був такий погріб.





* * *


Дивно, що мені це згадалось. Вона посилала мене туди по овочі взимку. Сама їх консервувала. Звісно, не в бляшанках, а в товстих скляних банках Мейсона з гумовими ущільнювачами під гвинтовими кришками.

Одного разу я спустився туди, щоб взяти банку квасолі для вечері.

Усі консерви були в коробках, акуратно надписаних рукою місіс Голліс. Я пам’ятаю, що вона завжди неправильно писала слово «ожина», і це наповнювало мене таємною зверхністю.

Того дня я пройшов повз коробки з написом «ажина» й зайшов у куток, де вона зберігала квасолю. Там було прохолодно й темно. Стіни були просто земляні, і в сиру погоду виділяли вологу, яка збиралась у краплі, що потихеньку стікали донизу, промиваючи собі химерні доріжки. Там стояв особливий, таємничий дух, утворений темними випарами, що складалися з живих істот, землі та овочів, які там зберігалися, і разюче нагадував запах жіночих інтимних місць. В одному з кутків доживав віку старий, розбитий друкарський верстат, який там був завжди, ще відколи я туди переїхав, я іноді грався з ним, уявляючи, що зможу його знову запустити. Мені подобався цей погріб. У ті дні — мені тоді було дев’ять чи десять років — підвал був моїм улюбленим місцем. Місіс Голліс відмовлялася туди заходити, а для її чоловіка спускатися туди й приносити овочі було приниженням його гідності. Тому ходив туди я, вдихав той особливий потаємний земляний дух і насолоджувався усамітненням цього майже утробного ув’язнення. Освітлювала його одна заснована павутиною лампочка, яку містер Голліс повісив, мабуть, ще до англо-бурської війни. Іноді я ворушив руками й вимальовував на стінах тіні величезних, витягнутих кроликів.

Я взяв банку з квасолею і вже збирався повертатися, коли почув шурхіт під одним зі старих ящиків. Я підійшов і підняв його.

Під ним лежала на боці коричнева пацючиха. Вона підняла голову й витріщилась на мене. Її боки сильно здіймалися, вона вишкіряла зуби. Такої здоровенної пацючихи я зроду не бачив і нахилився ближче. Вона народжувала. Двоє її дитинчат, безволосих і сліпих, вже годувалися біля її живота. Ще одне було на півдорозі до появи на світ.

Мати безпорадно дивилась на мене, готова вкусити. Я хотів убити її, убити їх усіх, розчавити, але не зміг. Це було найгидотніше, що я коли-небудь бачив. Я побачив, як по підлозі швидко повз маленький коричневий павучок, здається, сінокосець. Породілля клацнула зубами й зжерла його.

Я кинувся тікати. Біжучи нагору сходами, спіткнувся, упав і розбив банку з квасолею. Місіс Голліс відлупцювала мене, і більше я ніколи не заходив до того погреба без крайньої потреби.





* * *


Я стояв, дивлячись вниз на копа, і згадував.

— Поквапся, — повторила Нона.

Він був значно легший за Нормана Бланшетта, чи, може, мій адреналін просто швидше надходив у кров. Я підхопив його на руки й поніс на край мосту. Я ледве міг розгледіти водоспад нижче за течією, а вище за течією ледь мріла естакада залізниці GS&WM, немов кістлява тінь, схожа на риштування. Нічний вітер завивав і верещав, а сніг бив мені в обличчя. Якусь мить я притискав копа до грудей, як спляче немовля, а потім згадав, ким він був насправді, і кинув його через перила в темряву.

Ми повернулися до пікапа, сіли в нього, але він не заводився. Я намагався запустити двигун, поки не відчув солодкуватий запах бензину із залитого карбюратора, тоді я зупинився.

— Ходімо, — сказав я.

Ми пішли до «крузера». Переднє сидіння було завалене попередженнями про порушення, бланками, двома планшетами із затискачами. Короткохвильова рація під приладовою панеллю потріскувала й шипіла.

— Четвертий, прийом, Четвертий. Ви мене чуєте?

Я заліз під приладову панель і вимкнув рацію, вдарившись об щось кісточками пальців, поки намацав потрібний тумблер. Це була помпова рушниця.

Мабуть, особиста власність копа. Я дістав її і передав Ноні.

Вона поклала її собі на коліна. Я дав задній хід. «Крузер» був пом’ятий, але не пошкоджений. У нього були зимові шини, і їхні шипи чудово чіплялися за кригу, через яку усе й сталося.

Потім ми опинилися в Касл-Року. Будинки, за винятком випадкових халуп-причепів, що стояли в стороні від дороги, зникли. Дорога ще не була очищена від снігу, і на ній не було жодних слідів, крім тих, які ми залишали за собою. Навколо нас височіли величезні ялини, обтяжені снігом, і я почувався мізерним і нікчемним, крихтою, що застрягла в горлянці цієї ночі. Наближалась одинадцята година.





* * *


На першому курсі університету в мене не було часу на бурхливе суспільне студентське життя. Я старанно вчився і працював у бібліотеці, розставляючи книги на полицях, ремонтуючи палітурки та навчаючись каталогізації. Навесні були тренування запасної університетської бейсбольної команди.

Наприкінці навчального року, перед іспитами, у спортзалі влаштували танці. Я підготувався до перших двох іспитів і, не знаючи, куди подітися, забрів туди. У мене був вхідний квиток, тож я зайшов у зал.

Було темно, людно, спітніло й навіжено, як тільки може бути на студентській вечірці перед іспитами. Повітря було просякнуте сексом. Його не треба було вдихати, можна було простягнути руку й схопити його, як мокру важку ганчірку. І знати, що згодом почнеться шаленство кохання, або того, що видається закохання. Кохатимуться під трибунами, на парковці, у квартирах і кімнатах гуртожитків. Кохатимуться відчайдушні чоловіки-хлопці, на яких чекає призов до армії, і симпатичні студентки, які збираються цього року покинути навчання і поїхати додому, щоб створити сім’ю. Кохатимуться зі сльозами і сміхом, п’яними й тверезими, жорстко і забувши про обережність. Але здебільшого кохатимуться поспіхом.

Було кілька одинаків, але небагато. Це була не та ніч, коли варто було тинятися самотою. Я рушив до естради. Коли я наблизився до джерела звуків, ритм і музика стали відчутними. Позаду гурту стояло півколо п’ятифутових підсилювачів, і можна було відчути, як барабанні перетинки вгиналися і вигиналися від басового звуку.

Я притулився до стіни й спостерігав. Танцюристи рухалися визначеними па (наче це були тріо, а не пари, третій невидимий був між ними, і вони його трахали спереду й ззаду), човгаючи ногами по тирсі, якою була посипана лакована підлога. Я не побачив нікого зі знайомих і почав почуватися самотнім, але приємно самотнім. Я був на тій стадії вечора, коли тобі здається, що всі зацікавлено дивляться на тебе, такого романтичного незнайомця.

Приблизно через пів години я вийшов і взяв кока-колу в холі. Коли я повернувся, хтось почав водити хоровод, мене втягнули в нього, і мої руки опинилися на плечах двох дівчат, яких я ніколи раніше не бачив. Ми ходили по колу. У колі було близько двохсот людей, і воно займало половину спортзалу. Потім частина кола розпалася, і двадцять чи тридцять людей утворили інше коло всередині першого і почали ходити по колу в інший бік. У мене запаморочилося в голові. Я побачив дівчину, схожу на Бетсі Маленфант, але я знав, що це була фантазія. Коли я пошукав її знову, то не побачив ні її, ні когось схожого на неї.

Коли хоровод нарешті розсипався, на мене навалилася слабкість і почувавсь я препаскудно. Довелось повернутися на трибуну й сісти. Музика була занадто гучною, повітря — занадто масним. Голова паморочилась, свідомість плуталась. Я чув, як віддається в голові биття мого серця, як це буває після грандіозної пиятики.

Раніше я думав, що те, що сталося далі, сталося тому, що я втомився і мене трохи нудило від того, що я ходив туди-сюди, але, як я вже казав, вся ця писанина допомагає подивитися на все з новою чіткістю і ясністю. Тож більше я не можу цьому довіряти.

Я придивився до них, до всіх цих красивих, квапливих людей у напівтемряві. Мені здалося, що всі чоловіки стали якимись переляканими, їхні обличчя витягнулися в гротескні, застиглі маски. І це було зрозуміло. Бо жінки — студентки у светриках, коротких спідничках, розкльошених брючках — перетворювалися на пацючих. Спочатку мене це не лякало. Я навіть сміявся. Я знав, що бачу якусь галюцинацію, і деякий час спостерігав за цим майже клінічним поглядом.

Потім якась дівчина стала навшпиньки, щоб поцілувати свого хлопця, і це вже було занадто. Волохатий, видовжений писок із чорними дробинами очей потягся вгору, рот розтулився, оголивши зуби...

Я пішов звідти.

На мить я ошелешено застиг у вестибюлі. Далі по коридору була вбиральня, але я пройшов повз неї і піднявся сходами.

Роздягальня була на третьому поверсі, і останній марш я пробіг, стрибаючи через кілька сходинок. Я розчахнув двері й кинувся до однієї з туалетних кабінок. Мене знудило серед змішаних запахів мастил, пропотілої форми, промасленої шкіри. Музика була десь далеко внизу, а тут, нагорі, панувала незаймана тиша. Мені полегшало.





* * *


У Саутвест-Бенд нам довелось зупинитися перед знаком «Стоп». Спогад про той танець заохотив мене незрозуміло чому. Мене почало трусити.

Вона подивилася на мене, усміхаючись своїми темними очима.

— Зараз?

Я не міг їй відповісти. Мене надто сильно трусило. Вона повільно кивнула. Замість мене.

Я виїхав на відгалуження шосе 7, яке влітку, мабуть, було лісозаготівельною дорогою. Далеко я не заїжджав, бо боявся застрягнути. Я вимкнув фари, і на лобовому склі почали безшумно збиратися клаптики снігу.

— Ти любиш? — запитала вона майже лагідно.

У мене здушено виривався якийсь звук, наче його з мене видирали силоміць. Я думаю, що це було схоже на спробу звукового відтворення думок кролика, що потрапив у пастку.

— Тут, — сказала вона. — Прямо тут.

Це був екстаз.





* * *


Нам ледве вдалось повернутися на головну дорогу. По ній саме проїхала снігоприбиральна машина, підморгуючи нам миготливими помаранчевими ліхтариками, і нагорнула величезну стіну снігу просто в нас перед носом.

У багажнику патрульної машини знайшлась лопата. Мені знадобилося пів години, щоби прокопати проїзд для машини, і на той час була вже майже північ. Поки я це робив, вона увімкнула поліцейське радіо, і воно повідомило нам те, що ми мали знати. Тіла Бланшетта і хлопця з пікапа були знайдені. Вони підозрювали, що ми заволоділи «крузером» полісмена. У нього було химерне прізвище: Ессеґіан. Колись був бейсболіст вищої ліги з прізвищем Ессеґіан — здається, він грав за «Доджерс». Можливо, я вбив когось із його родичів. Але мені було байдуже, як звали того копа. Він їхав надто близько і став у нас на шляху.

Ми виїхали на головну дорогу.

Я відчував її збудження, шалене, гаряче й палюче. Я зупинився, змів рукою сніг з лобового скла, і ми поїхали далі.

Ми проїхали через західну частину Касл-Рока, і я знав без підказок, де повернути. Обліплений снігом дороговказ повідомляв, що то було шосе Стекпол.

Снігоочищувач ще сюди не навідався, але одна машина вже проїхала перед нами. Сліди її шин все ще чітко виднілися на снігу, по якому в’юнилася свіжа пороша.

Миля, потім менше милі. Її несамовите бажання, її люта потреба передалися мені, й мене знову кинуло в гарячковий дрож. Ми звернули на повороті, а там стояла вантажівка техдопомоги з яскраво-помаранчевим кузовом і попереджувальними блимавками, що пульсували кольором крові. Машина перегородила дорогу.

Ви не можете уявити собі її оскаженіння — тобто наше оскаженіння, бо тепер, після того, що сталося, ми були справді єдиним цілим. Ви не можете собі уявити цю всеохопну хвилю потужної параної, це істеричне переконання, що весь світ тепер повстав проти нас.

Їх було двоє. Один нахилився в темряві попереду. Другий тримав ліхтарик. Він наближався до нас, його світло хилиталося, немов моторошне око. І це була не просто ненависть. Це був страх — страх, що ми втратимо все в останню мить.

Він щось кричав, і я опустив вікно.

— Ви тут не проїдете! Їдьте назад по Боуен-роуд! У нас тут обрив дроту під напругою! Ви не зможете...

Я вийшов з машини, підняв рушницю і вжарив у нього з двох стволів. Його швиргонуло на помаранчеву вантажівку, а я, хитаючись, повернувся до «крузера».

Він повільно сповзав, здивовано дивлячись на мене, а потім упав у сніг.

— Є ще патрони? — запитав я у Нони.

— Так. — Вона дала їх мені. Я переломив рушницю, викинув гільзи, вставив нові набої.

Товариш хлопця випростався й ошелешено дивився на все це.

Він щось крикнув мені, але вітер звіяв його слова. Ніби запитував про щось, але це не мало значення. Я збирався його вбити. Я підійшов до нього, а він просто стояв і дивився на мене. Він не ворухнувся, навіть коли я підняв рушницю. Я не думаю, що він мав якесь уявлення про те, що відбувається. Гадаю, він думав, що то був сон.

Я вистрілив із одного дула. Занизько. Куля здійняла хмару снігу, який обсипав його. Тоді він закричав од жаху й побіг, перескочивши обірваний дріт одним величезним стрибком. Я пальнув із другого дула й знову промахнувся. Потім він зник у темряві, і можна було про нього забути. Він більше не стояв на нашому шляху. Я повернувся до «крузера».

— Доведеться іти пішки, — сказав я.

Ми пройшли повз мертве тіло, переступили через обірваний дріт лінії електропередач, що шипів і шкварчав, і рушили дорогою, по широко розкиданих слідах людини, що втікала.

Деякі замети були їй майже до колін, але вона весь час ішла трохи попереду мене. Ми обоє важко дихали.

Ми подолали пагорб і спустились у вузьку улоговину. З одного боку стояв похилений, безлюдний сарай із повибиваними вікнами. Вона зупинилась і схопила мене за руку.

— Туди, — сказала вона і вказала на протилежний бік. Її хват був сильним і болючим навіть крізь пальто. Обличчя їй спотворила люта, переможна усмішка.

— Он туди. Там.

Там було кладовище.





* * *


Ковзаючись і спотикаючись, ми видерлись на схил і перелізли через засніжену кам’яну огорожу. Звичайно, я тут уже бував. Моя рідна мати була родом із Касл-Рока, і хоча вони з батьком ніколи там не жили, саме тут, на сімейній ділянці, були їхні могили. Це був подарунок моїй матері від її батьків, які жили й померли в Касл-Року. Коли я божеволів од кохання до Бетсі, я часто приходив сюди читати вірші Джона Кітса й Персі Шеллі. Гадаю, ви вважаєте, що то була дурна, школярська витівка, але я так не вважаю. Навіть зараз. Я почувався близьким із ними, втішеним. Після того, як Ейс Меррілл побив мене, я більше ніколи туди не ходив. Поки туди мене не привела Нона.

Я послизнувся і впав у пухкий сніг, підвернувши щиколотку. Потім піднявся і пішов, спираючись на рушницю, як на милицю. Тиша була неосяжною і неймовірною. Сніг падав м’яко, вертикально, вкриваючи похилені камені й хрести, ховаючи все, крім кінчиків проржавілих скоб, куди вставляли прапори, зазвичай лише на День пам’яті й примирення, та ще на День ветеранів.

Тиша була моторошною у своїй безмежності, і я вперше відчув жах.

Вона привела мене до кам’яної споруди, що прилягала до пагорба в глибині кладовища. Склеп. Засніжена гробниця. У неї був ключ. Я знав, що в неї буде ключ, і він у неї був.

Вона здмухнула сніг із краю дверей і знайшла замкову щілину. Циліндри замка поверталися з таким звуком, наче продиралися крізь темряву.

Вона сперлася на двері, і вони відчинилися всередину.

Запах, що війнув на нас, був прохолодний, як осінь, такий же прохолодний, як повітря в погребі Голлісів. Я мало що міг бачити. На кам’яній підлозі лежало мертве листя. Вона увійшла, зупинилась, глянула на мене через плече.

— Ні, — сказав я.

— Ти любиш? — запитала вона й засміялася з мене.

Я стояв у темряві, відчуваючи, як усе починає зливатися — минуле, теперішнє, майбутнє. Мені хотілося втекти, втекти з криком, втекти так швидко, щоб повернути назад усе, що я вчинив.

Нона стояла й дивилась на мене, найкрасивіша дівчина у світі, єдине, що коли-небудь належало мені. Вона зробила якийсь жест руками на своєму тілі. Я не скажу вам, який. Ви впізнаєте його, якщо побачите.

Я ввійшов. Вона зачинила двері.

Було темно, але я все добре бачив. Приміщення освітлював зелений вогонь, який повільно перебігав по стінах і язиками зміївся по встеленій листям підлозі. Посеред склепу стояла труна, але вона була порожня. Зів’ялі пелюстки троянд були розкидані по ній, наводячи на думку про якийсь старовинний весільний обряд. Нона поманила мене, а потім вказала на маленькі двері в задній частині склепу. Маленькі, без жодних позначок двері. Я злякався. Думаю, тоді я все зрозумів. Вона використала мене і сміялася з мене. А тепер вона мене знищить.

Але я не міг зупинитися. Я пішов до тих дверей, бо мусив це зробити. Мій внутрішній, ментальний телеграф все ще працював над тим, що я відчував як радість — жахливу, божевільну радість і тріумф. Моя рука тремтіла, коли тяглася до дверей. Вони були залиті зеленим вогнем.

Я відчинив двері й побачив, що там було.

Це була та дівчина, моя дівчина. Мертва. Її очі порожньо дивилися в те жовтневе склепіння, в мої очі. Вона пахла краденими поцілунками. Вона була гола, розпанахана від горла до промежини, все її тіло перетворилося на утробу. І там щось жило. Пацюки. Я не бачив їх, але чув, як вони шурхотіли всередині неї. Я знав, що за мить її пересохлий рот відкриється і вона запитає мене, чи я люблю. Я позадкував, все моє тіло заніміло, мозок почав провалюватися в темну хмару.

Я повернувся до Нони. Вона сміялася, простягаючи до мене руки. І з раптовим спалахом осяяння я зрозумів, я зрозумів, я зрозумів. Останнє випробування. Останній іспит. Я пройшов його і був вільний!

Я обернувся до дверей і, звичайно ж, побачив перед собою порожню кам’яну комірчину з опалим листям на підлозі.

Я пішов до Нони. Я пішов до мого життя.

Її руки обхопили мою шию, і я пригорнув її до себе. Саме тоді вона почала змінюватися, тремтіти й опливати, як віск. Великі темні очі стали маленькими, як намистинки. Волосся огрубіло, стало коричневим. Ніс вкоротився, ніздрі розширилися. Її тіло обм’якло й навалилось на мене.

Мене обіймала пацючиха.

— Ти любиш? — пищала вона. — Ти любиш, ти любиш?

Її безгубий рот потягнувся до мого.

Я не кричав. Не залишилося криків. Я сумніваюся, що коли-небудь закричу знову.





* * *


Тут так спекотно.

Насправді я не проти спеки. Я люблю попітніти, якщо є можливість сходити в душ. Я завжди думав, що піт — це добре, це така чоловіча риса, але іноді в спеку кусаються комахи, наприклад, павуки. Ви знаєте, що самиці павуків жалять і з’їдають своїх самців? Так, одразу після спарювання.

А ще я чую якийсь шурхіт у стінах. Мені це не подобається.





* * *


У мене вже руку зсудомило від цієї писанини, і кінчик фломастера зовсім розм’як. Але я вже закінчив. І все виглядає інакше. Зовсім не так, як раніше.

Ви розумієте, що на деякий час вони майже переконали мене, що всі ці жахіття я вчинив сам? Ті чоловіки на стоянці, хлопець з вантажівки, який втік. Вони сказали, що я був сам. Я був сам, коли вони знайшли мене, майже замерзлого до смерті на тому цвинтарі біля плит, під якими поховані мій батько, моя мати, брат Дрейк. Але це лише означає, що вона втекла, ви ж розумієте. Це ж і дурневі ясно. Але я радий, що вона втекла. Справді радий. Але ви повинні розуміти, що вона була зі мною весь цей час, на кожному кроці.

А тепер я себе вб’ю. Так буде значно краще. Я втомився від відчуття провини, мук і поганих снів, а ще мені не подобаються звуки в стінах. Там може бути хто завгодно. Або що завгодно.

Я не божевільний. Я знаю це і вірю, що ви теж знаєте. Якщо ти кажеш, що ти не божевільний, це означає, що ти саме божевільний, але я не граюся в ці маленькі ігри. Вона була зі мною, вона була справжньою. Я люблю її. Справжня любов не вмирає.

Так я підписував усі свої листи до Бетсі, ті, що я порвав.

Але Нона була єдиною, кого я кохав по-справжньому.

Тут так спекотно. І мені не подобаються звуки в стінах.

Ти любиш?

Так, люблю.

А справжня любов не вмирає.





Для Овена




Дорогою до школи, ти запитуєш мене,

чи ставлять оцінки в інших школах.

Ми доходимо до Фруктової вулиці,

і ти відводиш очі.

Ми йдемо під золотими деревами,

під рукою в тебе армійський ланч-бокс, а твої

короткі ноги в штанцях кольору хакі

перетворюють твою тінь на тротуарі

на ножиці, які нічого не розтинають.



Раптом ти кажеш мені, що всі школярі — це фрукти.

Всі чіпляються до чорничок, бо вони такі маленькі.

Банани, кажеш ти, — це хлопці-чергові.

У твоїх очах я бачу класи апельсинів,

збориська яблук.

У всіх, кажеш ти, є ручки й ніжки,

а кавунчики часто запізнюються.

Вони ходять перевальцем, бо вони товсті.

— Як я, — кажеш ти.



Я міг би тобі багато чого розповісти, але краще не буду.

Про те, що кавунята не вміють зав’язувати шнурки,

і їм допомагають сливи.

Або про те, як я краду твоє обличчя...

краду, краду, краду й ношу його замість свого.



На моєму обличчі воно швидко зношується.

Через те, що розтягається.

Я міг би розповісти тобі, що смерть — це мистецтво,

і я швидко його опановую.

У цій школі, гадаю, ти вже встиг

знайти свій власний олівець

і почав писати своє ім’я.



Вважаю, що час від часу ми могли б і посачкувати,

якось зібратися і прогуляти уроки, і поїхати

на Фруктову вулицю,

де можна припаркуватися під дощем цього

жовтневого листя

і безкарно спостерігати за тим, як банани-чергові

заводять

останнього припізнілого кавунчика у високі

двері школи.





Той, хто хоче вижити




Рано чи пізно перед кожним студентом-медиком постає питання: який ступінь шоку здатен витримати їхній пацієнт? Різні викладачі відповідають на це питання по-різному, але загалом усі їхні відповіді зводяться до нового запитання: наскільки сильно пацієнт хоче вижити?





26 січня


Два дні минуло відтоді, як мене викинуло штормом на тутешній берег. Сьогодні вранці я обійшов увесь острів. Чи й не острів! Максимум 190 кроків завширшки і 267 кроків завдовжки від краю до краю.

Наскільки я можу судити, на ньому немає нічого їстівного.

Мене звати Річард Пайн. Це мій щоденник. Якщо мене знайдуть (коли), я зможу знищити його доволі легко. Сірників не бракує. Сірників і героїну. І того, й іншого вдосталь. Ні те, ні інше тут ні трясці не варте, ха-ха. Тому я буду писати. Так чи інакше, це допоможе вбити час.

Якщо вже розповідати всю правду — а чому б і ні? Часу в мене — завались! — мені доведеться почати з того, що я, Річард Пінцетті, народився в нью-йоркській Маленькій Італії. Мій батько був макаронником зі Старого Світу. Я хотів стати хірургом. Батько сміявся, називав мене божевільним і просив принести йому ще келих вина. Він помер від раку, коли йому було сорок шість. Я був радий.

Я грав у футбол у старших класах. І я був найкращим футболістом, якого коли-небудь випускала моя школа. Захисником. Два останні роки я грав за збірну міста. Я ненавидів футбол. Але якщо ти бідак із нетрів і хочеш вступити до коледжу, спорт — це твій єдиний квиток. Тож я грав і отримував стипендію за успіхи в спортивній діяльності.

У коледжі я грав у футбол лише до тих пір, поки мої оцінки не стали достатньо хорошими, щоб отримати повну академічну стипендію. Вчився на медика. Мій батько помер за шість тижнів до випуску. І це було чудово. Думаєте, мені хотілося пройти по тій сцені, отримати диплом, подивитися вниз і побачити там цього жирного макаронника? Це мені було потрібно, як рибці парасолька. До того ж, я вступив у студентське братство. Не в одне з найкращих, якщо вже туди пустили такого собі Пінцетті, але все ж таки в братство.

Навіщо я це пишу? Це майже смішно. Ні, забираю свої слова назад. Це справді смішно. Великий доктор Пайн, сидячи на скелі в піжамі й футболці, сидячи на острові, майже настільки маленькому, що його можна переплюнути, пише історію свого життя. Який же я голодний! Та байдуже, я напишу свою кляту історію життя, якщо захочу. Принаймні це відволікає мене від думок про їжу. Начебто.

Я змінив прізвище на Пайн перед тим, як вступив до медичної школи. Мама сказала, що я розбиваю їй серце. Яке там серце? Наступного дня після того, як мій старий опинився в могилі, вона вже крутилась навколо єврейського бакалійника в кінці кварталу. Для людини, яка так любила це прізвище, вона збіса поквапилась змінити його на Штайнбруннер.

Хірургія — ось про що я завжди мріяв. Ще зі школи. Навіть тоді я обмотував руки перед кожною грою і зволожував їх після неї. Якщо ти хочеш бути хірургом, ти повинен дбати про свої руки. Деякі хлопці дражнили мене за це, називали боягузом. Я ніколи не бився з ними. Досить того, що я грав у той чортів футбол, що вже було ризиковано. Але були й інші способи. Найбільше мене діставав Гові Плоцкі, здоровий тупий бовдур з прищами по всій мармизі.

Я розвозив газети і разом з газетами продавав наркотики. У мене було трохи грошей. Ти знайомишся з людьми, прислухаєшся, встановлюєш зв’язки. Це необхідно, коли ти промишляєш на вулиці. Будь-який мудак знає, як померти. Питання в тому, як вижити, розумієте, про що я? Тож я заплатив найбільшому хлопцеві в школі, Рікі Брацці, десять баксів, щоб він зробив так, аби рот Гові Плоцкі зник. «Зроби так, щоб він зник, — сказав я. — Я заплачу тобі по долару за кожен зуб, який ти мені принесеш». Ріко приніс мені три зуби, загорнуті в паперову серветку. Він вивихнув дві кісточки пальців, виконуючи цю роботу, тож ви бачите, в яку халепу я міг потрапити.

У медичному коледжі, поки інші шмаркачі ходили в лахмітті, намагаючись зубрити в проміжках між обслуговуванням столиків, продажем краваток чи миттям підлоги, я продовжував займатися бізнесом. Футбольні тоталізатори, баскетбольні тоталізатори, азартні ігри. Я підтримував добрі стосунки зі старими друзями. Так що в коледжі мені добре велося.

Я не дуже напружувався, доки не пройшов резидентуру. Я працював в одній з найбільших лікарень Нью-Йорка. Спочатку це були лише бланки рецептів. Я продавав стосик із сотні бланків якомусь хлопцеві по сусідству, а він підробляв на них імена сорока чи п’ятдесяти різних лікарів, використовуючи зразки підпису, які я також продавав йому. Хлопець продавав бланки на вулиці по десять-двадцять доларів за штуку. Завжди знаходились наркомани та інші фріки, готові їх купити.

А через деякий час я дізнався, в якому жахливому стані перебував лікарняний склад медикаментів. Ніхто не знав, що туди надходить і що виходить. Деякі люди гребли звідти наркотики обома руками. Але не я. Я завжди був обережним. Я ніколи не потрапляв у неприємності, поки не розслабився — й удача відвернулась від мене.

Але я збираюся знову стати на ноги. Я завжди це роблю.

Не можу більше писати. Зап’ястя втомилося, а олівець затупився. Не знаю, навіщо я це роблю. Хтось, напевно, скоро мене забере звідси.





27 січня


Минулої ночі човен віднесло й він затонув на глибині близько десяти футів біля північного берега острова. Кого це хвилює? Після того, як ми наскочили на риф, дно все одно було, наче швейцарський сир. Я вже зняв з нього все, що можна було зняти. Чотири галони води. Швейний набір. Аптечка.

Блокнот, в якому я пишу, і який мав бути судновим журналом.

Це смішно. Хто-небудь чув про рятувальну шлюпку без їжі? Останній запис тут датований 8 серпня 1970 року. О, так, два ножі, один тупий і один досить гострий, одна комбінована виделко-ложка. Я буду використовувати їх, коли вечерятиму сьогодні. Смажений камінь. Ха-ха. Що ж, принаймні я нагострив свій олівець.

Коли я виберуся з цієї купи забризканого гуано каміння, я подам до суду на транспортну компанію «Парадайз Лайнз, Інк.». Тільки заради цього варто жити. І я буду жити. Я виберуся звідси. Навіть не сумнівайся в цьому. Я виберусь.

(пізніше)

Коли я робив інвентаризацію, я забув одну річ: два кілограми чистого героїну, вартістю близько 350 000 доларів, за нью-йоркськими цінами. Тут це не коштує ні трясці. Смішно, правда? Ха-ха!





28 січня


Що ж, я таки поїв — якщо це можна назвати їжею. На одній зі скель у центрі острова сиділа чайка. Скелі тут згруповані у щось на кшталт мінігори, і всі вкриті пташиним лайном. Я знайшов чималу замашну каменюку й підкрався до неї якомога ближче. Вона просто стояла на скелі й дивилась на мене своїми яскравими чорними очима. Дивно, що бурчання в моєму животі не злякало її.

Я щосили пожбурив камінь і влучив їй у бік. Вона пронизливо закричала й спробувала полетіти, але я, очевидно, зламав їй праве крило. Я подерся за нею, і вона відскочила. Я бачив, як кров стікала по її білому пір’ю. Паскудна птиця влаштувала мені веселу погоню. Коли я опинився по той бік центрального скельного нагромадження, я потрапив ногою в щілину між двома каменями і ледь не зламав щиколотку.

Вона почала втомлюватись, і нарешті я піймав її на східній стороні острова. Вона намагалася залізти у воду й поплисти геть. Я зловив її за хвіст, а вона вивернулась і вгатила мене дзьобом. Тоді я однією рукою обхопив її за лапи, а другою вхопився за її нещасну шию і скрутив її. Цей звук приніс мені величезне задоволення. Призволяйтеся, пане, їсти подано.

Ха! Ха!

Я відніс її до свого «табору», але ще до того, як обпатрати й вительбушити її, я змастив йодом рану, завдану дзьобом. Птахи переносять достобіса мікробів, не вистачало ще мені якоїсь зарази.

Операція з чайкою пройшла досить гладко. Приготувати її, на жаль, не вдалося.

На острові зовсім немає рослинності й плавника, а шлюпка затонула.

Тому я з’їв її сирою. Мій шлунок одразу ж захотів вивергнути її назад. Я співчував йому, але не міг цього дозволити. Я рахував у зворотному напрямку, поки не минула нудота. Це майже завжди спрацьовує.

Тільки уявіть собі, що через цю гидотну пташку я ледь не зламав щиколотку, а потім вона ще й клюнула мене? Якщо завтра спіймаю ще одну, то буду її катувати. Цій занадто легко минулося. Навіть коли я пишу, то можу дивитися вниз на її відрубану голову на піску. Її чорні очі, навіть зі смертельною поволокою, ніби насміхаються з мене.

Чи є у чайок хоч дещиця мозку?

Чи він їстівний?





29 січня


Сьогодні поїсти не вдалось. Одна чайка приземлилась на вершині купи каміння, але полетіла, перш ніж я зміг підійти досить близько, щоб «передати їй пас вперед», ха-ха! Почала відростати борода. Страшенно свербить. Якщо чайка повернеться і я її впіймаю, я виколю їй очі, перш ніж уб’ю.

Я був збіса чудовим хірургом, я вже, здається, казав. Але мене випхали в шию. Це смішно, насправді; вони всі так роблять, і стають такими клятими лицемірами, коли когось ловлять на цьому. Своя сорочка ближче до тіла.

Друга клятва Гіппократа й іпокритів[50].

Мені так осточортіли мої пригоди в ролі інтерна й ординатора (типу офіцера й джентльмена в термінах клятви іпокритів-лицемірів, але не варто цьому вірити), що я відкрив свою власну практику на Парк-авеню. Для мене це було неабияке досягнення: адже в мене не було багатого татка чи авторитетного покровителя, як у багатьох моїх «колег». На той час, коли я отримав ліцензію, мій батько вже дев’ять років лежав у злиденній могилі. Моя мати померла за рік до того, як у мене забрали ліцензію на практику.

Все трималося на відкатах. У мене була угода з пів дюжиною фармацевтів на Іст-Сайді, з двома аптеками й щонайменше з двадцятьма іншими лікарями. Вони відправляли пацієнтів до мене, а я — до них. Я робив операції і виписував правильні післяопераційні препарати. Не всі операції були необхідні, але я ніколи не робив їх проти волі пацієнта. І ніколи не було такого, щоб пацієнт дивився на те, що написано на рецептурному бланку, і казав: «Мені це не потрібно». Послухайте: я робив їм гістеректомію в 1965 році або часткове видалення щитовидної залози в 1970-му, і вони й далі вживати знеболювальне через п’ять чи десять років, якщо я радив їм це робити. Іноді я так і робив. І я був не один такий, знаєте. Вони могли дозволити собі цю звичку. А іноді пацієнт мав проблеми зі сном після невеликої операції. Або проблеми після вживання піґулок для схуднення. Або лібріума. Усе це можна було виправити. Ха! Авжеж! Якби вони не отримали це від мене, то отримали б від когось іншого.

Потім податківці дісталися до Ловенталя. До цього придурка. Вони нагнали йому холоду п’ятьма роками, і він здав пів дюжини прізвищ. Одне з них було моє. Вони спостерігали за мною деякий час, і коли вони нагрянули, на мені висіло набагато більше, ніж на п’ять років. Було ще кілька інших оборудок, у тому числі з рецептурними бланками, від яких я не відмовився повністю. Смішно, але вони мені більше не були потрібні, проте звичка є звичкою. Важко відмовитися від зайвого шматочка цукру.

Ну, я знав деяких людей. Я потягнув за деякі ниточки. І кинув кількох людей на поталу вовкам. Але ніхто з них мені не подобався. Кожен, кого я здавав федералам, був справжнім сучим сином.

Господи, який я голодний!





30 січня


Чайок сьогодні немає. Це нагадує мені оголошення, які іноді можна побачити на візках сусіднього магазину: «ПОМІДОРІВ СЬОГОДНІ НЕМАЄ». Я зайшов у воду по пояс із гострим ножем у руці. Я стояв абсолютно нерухомо на одному місці під палючими променями сонця протягом чотирьох годин. Двічі мені здавалося, що я знепритомнію, але я рахував у зворотному напрямку, поки не отямлювався. Я не побачив жодної рибини. Жодної.





31 січня


Убив ще одну чайку, так само, як і першу. Я був надто голодний, щоб катувати її так, як збирався. Випотрошив і з’їв її. Видавив із тельбухів всю гидоту й з’їв їх. Дивно відчувати, як повертаються твої життєві сили. А то я вже був трохи злякався. Я лежав у тіні великої центральної скелі і мені здавалося, що я чую голоси. Батька. Матері. Колишньої дружини. А найгірше — того великого китайця, який продав мені героїн у Сайгоні. Він шепелявив, можливо, через часткове розщеплення піднебіння.

— Ну ж бо, — пролунав його голос із нізвідки. — Спробуй дрібочку. Тоді ти не відчуватимеш голоду. Це чудова штука... — Але я ніколи не вживав наркотиків, навіть снодійного.

Ловенталь наклав на себе руки. Я вам не казав? Той придурок. Він повісився в тому, що колись було його кабінетом. Як на мене, він зробив світові велику послугу.

Я хотів повернути свою ліцензію. Деякі люди, з якими я говорив, казали, що це можна зробити, але це коштуватиме великих грошей. Більше грошей, ніж я міг собі уявити. У мене було 40 000 доларів у банківській скриньці. Я вирішив ризикнути й спробувати задіяти їх. А потім подвоїти або потроїти.

Тож я пішов до Ронні Ханеллі. Ми з Ронні разом грали у футбол в коледжі, а коли його молодший брат вирішив стати терапевтом, я допоміг йому вступити до ординатури. Сам Ронні навчався на юридичному факультеті, як вам така сміхота? Коли ми були малими, то називали його «Ронні-наглядач», тому що він судив усі ігри зі стикболу та хокею. Якщо тобі не подобалося, як він судив, у тебе був вибір: або тримати язика за зубами, або отримати «в зуб». Пуерториканці називали його Роннімакароні. Одним словом. Роннімакароні. Дражнили його. І цей хлопець пішов до коледжу, а потім до юридичної школи, і з першого разу заввиграшки склав іспит на адвоката, а потім відкрив свою контору в старому районі, прямо над баром «Акваріум». Я заплющую очі і все ще бачу, як він роз’їжджає кварталом у своєму білому «Континенталі». Найбільший лихвар у місті.

Я знав, що у Ронні знайдеться щось для мене.

— Це небезпечно, — сказав він. — Але ти завжди зможеш подбати про себе. І якщо справа піде на лад, я познайомлю тебе з парою хлопців. Один із них — представник штату.

Він назвав мені два імена. Одним із них був здоровило-китаєць, Генрі Лі-Цу. Другий був в’єтнамцем на ім’я Солом Нго. Хімік. За певну плату він випробовував продукт китайця. Було відомо, що китаєць час від часу норовив устругнути «фокус». «Фокусами» були поліетиленові пакети, наповнені тальком, засобом для чищення каналізації, кукурудзяним крохмалем. Ронні казав, що за ці маленькі жарти Лі-Цу колись заплатить життям.





1 лютого


З’явився літак. Він летів просто через острів. Я спробував залізти на вершину скелі і помахати йому рукою. Моя нога потрапила в щілину. Здається, в ту саму кляту яму, в якій застрягла в той день, коли я вбив першого птаха. Я зламав щиколотку, складний перелом. Це було схоже на постріл. Біль був неймовірний. Я закричав і втратив рівновагу, замахав руками, як божевільний, але впав, ударився головою, і все потемніло. Я отямився лише в сутінках. Я втратив трохи крові там, де вдарився головою. Моя щиколотка роздулася, як шина, і я отримав дуже неприємний сонячний опік. Думаю, якби сонце посвітило ще з годину, я б увесь укрився пухирями.

Я приволікся сюди й усю ніч трусився від холоду й плакав од розпачу. Я продезінфікував рану на голові трохи вище правої скроневої частки і перев’язав її якомога краще. Поверхнева рана на голові плюс легкий струс мозку, гадаю, але моя щиколотка... це серйозний перелом у двох, а може, й трьох місцях.

Як я тепер буду ганятися за птахами?

Це, мабуть, був літак, який шукав вцілілих пасажирів із «Калласа». Шторм міг віднести рятувальну шлюпку на багато миль від того місця, де затонув корабель. Можливо, вони тут більше й не шукатимуть.

Боже, як болить щиколотка!





2 лютого


Я зробив знак на дрібній білій гальці пляжу на південній стороні острова, куди винесло рятувальну шлюпку. Це зайняло в мене весь день, з перервами на відпочинок у затінку. Незважаючи на це, я двічі непритомнів. Гадаю, що я втратив приблизно 25 фунтів, в основному від зневоднення. Зате тепер, з того місця, де я сиджу, я бачу літери, на написання яких я витратив цілий день: темні камені на тлі білого піску, які утворюють слово «ДОПОМОЖІТЬ» літерами заввишки чотири фути. Наступний літак обов’язково їх помітить.

Якщо він буде, цей наступний літак.

Нога постійно пульсує і дуже болить. Навколо подвійного перелому набряк побільшав і з’явилася зловісна пляма. Здається, пляма більшає. Туга пов’язка 3 сорочки трохи полегшує біль, але він все ще досить сильний, тож я скоріше непритомнію, ніж засинаю.

Я почав думати, що, можливо, доведеться її ампутувати.





З лютого


Набряк і зміна кольору ще більше посилилися. Почекаю до завтра. Якщо операція все ж таки буде необхідна, я гадаю, що зможу її витримати. У мене є сірники для стерилізації гострого ножа, є голка й нитки зі швейного набору. Сорочка для перев’язки.

У мене навіть є два кілограми «знеболювального», хоча навряд чи того, що я виписував раніше своїм пацієнтам. Але вони б його приймали, якби могли дістати. Ще б пак. Ці старечого віку дами з підсиненим волоссям нюхали б навіть освіжувач повітря «Ґлейд», якби він міг їх збадьорити. Повірте!





4 лютого


Я вирішив ампутувати ногу. Вже чотири дні нічого не їв. Якщо я чекатиму далі, то ризикую знепритомніти від комбінованого шоку й голоду посеред операції і стекти кров’ю. І як би паскудно я не почувався, я все одно хочу жити. Я пам’ятаю, що казав Мокрідж у «Базовій анатомії». Старий Мокі, як ми його називали. «Рано чи пізно, — казав він, — перед кожним студентом-медиком постає питання: який ступінь шоку здатен витримати їхній пацієнт? — І він бив указкою по своїй схемі людського тіла, влучаючи в печінку, нирки, серце, селезінку, кишечник. — І загалом, — казав він, — усі їхні відповіді зводяться до нового запитання: наскільки сильно пацієнт хоче вижити?»

Думаю, я зможу це зробити.

Я справді так думаю.

Напевно, я пишу, щоб відтягти неминуче, але мені спало на думку, що я не закінчив історію про те, як я тут опинився. Мабуть, мені варто завершити цю історію на випадок, якщо операція піде погано. Це займе всього кілька хвилин, і я впевнений, що на операцію залишиться достатньо денного світла, адже, згідно з моїм «Пульсаром», зараз лише дев’ять хвилин на десяту ранку. Ха!

Я прилетів у Сайгон під виглядом туриста. Звучить дивно? Не мало б. Незважаючи на війну Ніксона, туди щороку приїжджають тисячі людей. Є люди, які їдуть подивитися на автомобільні аварії та півнячі бої.

У мого китайського друга був товар. Я відніс його Нго, який сказав, що це дуже якісний товар. Він розповів мені, що Лі-Цу викинув одного зі своїх коників чотири місяці тому, і що його дружина підірвалась, коли ввімкнула запалювання свого «Опеля». Відтоді фокусів більше не було.

Я пробув у Сайгоні три тижні; я забронював квиток до Сан-Франциско на круїзний лайнер «Каллас». Перша каюта. Потрапити на борт з товаром не було проблемою; за певну плату Нго домовився з двома митниками, щоб вони просто махнули мені рукою, після того як побіжно оглянуть мої валізи. Товар містився в авіаційній дорожній сумці, на яку вони навіть не глянули.

— Пройти американську митницю буде значно складніше, — сказав мені Нго. — Утім, це вже ваша проблема.

Я не мав наміру тягти товар через американську митницю.

Ронні Ханеллі домовився з аквалангістом, який за 3000 доларів мав виконати певну досить складну роботу. Я мав зустрітися з ним (два дні тому, якщо не помиляюся) в готелі «Сент-Реґіс» у Сан-Франциско. План полягав у тому, щоб покласти товар у водонепроникний контейнер. Зверху мав бути прикріплений таймер і пачка червоного барвника. Перед входом судна в док, контейнер мали викинути за борт, але, звісно, не я.

Я все ще шукав кухаря або стюарда, якому не завадило би трохи додаткових грошей і який був би достатньо розумний — або достатньо дурний, — щоб тримати потім язика за зубами, але «Каллас» затонув.

Не знаю, як і чому. Був шторм, але корабель, здається, досить добре тримався. Близько восьмої години вечора 23-го пролунав вибух десь під палубою. Я в цей час був у кают-компанії, і «Каллас» майже одразу почав нахилятися на лівий борт. Ліворуч... це називається «порт» чи «штирборд»[51]?

Люди кричали й безладно гасали в різних напрямках. Пляшки падали з барної стійки й розбивалися об підлогу. З одного з нижніх ярусів піднявся чоловік, його сорочка згоріла, шкіра була попечена. Гучномовець почав закликати людей йти до рятувальних шлюпок, які були призначені їм під час навчань на початку круїзу. Пасажири забігали ще хаотичніше. Дуже мало хто з них потурбувався з’явитися перед тим на навчання з рятувальними шлюпками. Я ж не просто з’явився, а прийшов раніше — хотів бути в першому ряду, щоб добре бачити все, що відбувається. Я завжди уважний, коли йдеться про мою власну шкуру.

Я спустився до своєї каюти, взяв пакети з героїном і поклав по одному в кожну з передніх кишень. Потім я пішов до рятувальної шлюпки №8. Коли я піднімався сходами на головну палубу, пролунало ще два вибухи, і корабель нахилився ще сильніше.

Нагорі панувало сум’яття. Я побачив, як повз мене з вереском пробігла жінка, тримаючи дитину на руках. Вона не могла зупинитися, її несло по слизькій, нахиленій палубі. Вона вдарилася стегнами об перила й вилетіла за борт. Я бачив, як вона зробила два сальто в повітрі й частину третього, і тут я втратив її з очей. У центрі майданчика для шаффлборду сидів чоловік середнього віку і рвав на собі волосся. Інший чоловік у кухарській уніформі, з жахливо обгорілими руками і обличчям, тупцював з місця на місце і кричав: «ДОПОМОЖІТЬ МЕНІ! НІЧОГО НЕ БАЧУ! ДОПОМОЖІТЬ! НІЧОГО НЕ БАЧУ!».

Паніка була майже тотальною: вона перекинулася від пасажирів до екіпажу, як зараза. Треба пам’ятати, що від першого вибуху до фактичного затоплення «Калласа» минуло лише близько двадцяти хвилин. Деякі з рятувальних шлюпок були забиті пасажирами, що кричали без упину, в той час як інші були абсолютно порожні. Моя, з того боку корабля, що накренився, була майже порожньою. Там не було нікого, крім мене й звичайного матроса з прищавим, сполотнілим обличчям.

— Давай спустимо цю стару шльондру на воду, — сказав він, його очі божевільно закочувалися в очницях. — Це чортове корито іде прямо на дно.

Механізм для спуску рятувальної шлюпки досить простий, але чоловік так нервувався, що заплутався в блоці та снастях. Човен опустився на шість футів, а потім завис, ніс опинився на два фути нижче корми.

Я рушив до нього, щоб допомогти, коли нараз він почав кричати. Йому вдалося розплутати зашморг, і в той же час його рука заплуталась у мотузці. Мотузка зі свистом задиміла по його відкритій долоні, здираючи шкіру, і його смикнуло за борт.

Я кинув мотузяну драбину за борт, поспішно спустився по ній і відчепив рятувальну шлюпку від спускових канатів. Потім я почав гребти — те, що я іноді робив для задоволення під час поїздок на дачі друзів, і те, що я тепер робив для порятунку свого життя. Я знав, що якщо не відпливу достатньо далеко від тонучого корабля, він потягне мене за собою.

Буквально через п’ять хвилин він затонув. Я таки не встиг повністю випливти з виру; мені довелося шалено гребти, щоб залишитися на тому ж місці. Корабель пішов на дно дуже швидко. Там все ще були люди, які чіплялися за поручні його носової частини й кричали. Вони були схожі на зграю мавп.

Шторм посилювався. Я втратив одне весло, але зумів зберегти друге. Всю ніч я провів у якомусь маренні, спочатку вичерпуючи воду, а потім хапаючи весло й несамовито гребучи, поки ніс шлюпки не заривався в наступну хвилю.

Десь перед світанком 24-го числа хвилі почали посилюватися позаду мене. Човен помчав вперед. Це було страшно, але в той же час хвилююче. Раптом більша частина настилу затріщала під моїми ногами, але перш ніж рятувальна шлюпка встигла затонути, її викинуло на цю богом забуту купу каміння. Я навіть не знаю, де я, не маю жодного уявлення. Навігація — це не моє, ха-ха.

Але я знаю, що маю робити. Можливо, це останній запис, але чомусь мені здається, що я впораюсь. Адже мені це завжди вдавалось! Зараз такі дива творять із протезуванням. Я цілком зможу обходитися однією ногою.

Настав час перевірити, чи настільки я хороший, як я про себе думаю. Удачі мені.





5 лютого


Зробив.

Найбільше я боявся болю. Я можу терпіти біль, але я думав, що в моєму ослабленому стані поєднання голоду й агонії може призвести до втрати свідомості раніше, ніж я зможу закінчити.

Але героїн чудово вирішив цю проблему.

Я відкрив один із пакетів і втягнув носом дві здорові пучки з поверхні плаского каменя — спочатку правою ніздрею, потім лівою. Це було схоже на вдихання крижаної прохолоди, від якої блаженне оніміння розтікається по всьому тілу. Я вдихнув героїн, щойно закінчив учорашній щоденниковий запис — це було о 9:45. Наступного разу, коли я подивився на годинник, тіні відсунулися, і я опинився частково на сонці, а годинник показував 12:41. Я вирубився. Я ніколи не думав, що це може бути так прекрасно, і я не можу зрозуміти, чому я так зневажав це раніше. Біль, жах, страждання... все це зникає, залишаючи лише спокійну ейфорію.

Саме в такому стані я оперував.

Було справді дуже боляче, особливо на початку операції. Але біль здавався відірваним від мене, ніби це був чийсь чужий біль. Це турбувало мене, але також було досить цікаво. Ви можете це зрозуміти? Якщо ви колись вживали сильні наркотики на основі морфію, то, можливо, зможете. Він не просто притуплює біль. Він змінює стан розуму. Супокій. Я розумію, чому люди підсаджуються на нього, хоча «підсаджуються» здається надто сильним словом, яке найчастіше вживають ті, хто ніколи не пробував.

Приблизно на півдорозі біль почав ставати більш особистим. Мене заливали хвилі непритомності. Я з тугою дивився на відкритий пакет із білим порошком, але змусив себе відвести погляд. Якби я знову вирубився, то стік би кров’ю так само, як у випадку непритомності. Натомість я почав рахувати назад від ста.

Втрата крові могла стати фатальним фактором. Як хірург, я це чудово усвідомлював. Жодної краплі не можна було пролити без потреби. Якщо в лікарні під час операції у пацієнта відкривається кровотеча, то можна поповнити втрату крові. У мене таких запасів не було. Те, що було втрачено — а коли я закінчив, пісок під моєю ногою потемнів од неї, — було втрачено, поки моя власна внутрішня фабрика не поповнила запаси. У мене не було ні затискачів, ні гемостатів, ні хірургічної нитки.

Я почав операцію рівно о 12:45. Закінчив о 13:50, й одразу ж вжив героїн, більшу дозу, ніж раніше. Я поринув у сірий, безболісний світ і залишався там майже до п’ятої години.

Коли я прийшов до тями, сонце наближалося до обрію, прокладаючи золоту доріжку через синій Тихий океан до мене. Я ніколи не бачив нічого настільки прекрасного... весь біль був оплачений за одну мить. Годиною пізніше я нюхнув ще трохи, щоб повного мірою насолодитися й оцінити захід сонця.

Незабаром після того, як стемніло, я...

Я...

Зачекайте, хіба я не казав вам, що чотири дні нічого не їв? І що єдиною допомогою, на яку я міг розраховувати в сенсі поповнення моїх виснажених життєвих сил, було моє власне тіло? І перш за все, хіба я не повторював вам знову й знову, що виживання — це налаштування свідомості? Налаштування на виживання? Я не буду виправдовуватися, кажучи, що ви вчинили б так само. По-перше, ви, найімовірніше, не хірург. Навіть якби ви знали механіку ампутації, ви могли б так напартачити, що все одно стекли б кров’ю.

І навіть якби ви пережили операцію і шокову травму, така думка могла б ніколи не прийти в вашу натовчену забобонами голову. Та байдуже.

Ніхто не повинен знати. Моїм останнім вчинком перед тим, як покинути острів, буде знищення цього щоденника.

Я був дуже обережний.

Я ретельно вимив її перед тим, як з’їсти.





7 лютого


Кукса дуже боліла, іноді біль був просто нестерпний. Але мушу визнати, що глибокий свербіж, який з’явився на початку процесу загоєння, був ще гіршим.

Сьогодні вдень я згадував усіх своїх пацієнтів, які лепетали мені, що не можуть витримати жахливого, непереборного свербіння, яке нічим не можна вгамувати, коли загоюється плоть. А я усміхався і запевняв їх, що завтра їм стане краще, а сам думав, які ж вони скиглії, які тюхтії, які невдячні шмаркачі. Тепер я їх розумію. Кілька разів я був близький до того, щоб зірвати пов’язку з кукси й дряпати її, впиватися пальцями в м’яку сиру плоть, висмикувати грубі шви, пускати кров на пісок, що завгодно, аби тільки позбутися цього божевільного, жахливого свербежу.

У такі моменти я рахував назад від ста. І нюхав героїн.

Не уявляю, скільки героїну я всадив у свій організм, але точно знаю, що був «під кайфом» майже весь час після операції. Це притлумлює голод, між іншим. Я майже забув, що я голодний. Щось ледь відчутно бурчить у животі, і все. Це можна було б легко ігнорувати. Але це небезпечно. Героїн не має вимірюваної калорійності. Я випробовував себе, переповзаючи з місця на місце, вимірюючи запас своєї енергії. Він тане.

Господи, сподіваюся, що до цього не дійде, але... може знадобитися ще одна операція.

(згодом)

Пролетів ще один літак. Занадто високо, щоб це мені допомогло; я тільки й бачив, що слід, який тягся за ним по небу. Я все одно махав йому рукою. Махав і кричав йому. Коли він зник, я заплакав.

Сутеніє, майже нічого не видно. Їжа. Про яку тільки їжу я не думав! Лазанья моєї мами. Часниковий хліб. Равлики. Ескарго. Омар. Соковиті реберця. Персик Мельба. Печеня по-лондонськи. Величезний шматок бісквітного торта й кулька домашнього ванільного морозива, яку дають на десерт у «Смачно, як у мами вдома» на Першій авеню. Гарячі кренделі, запечений лосось, запечена шинка по-аляскинськи з ананасовими кільцями. Цибулеві кільця. Цибулевий діп з картопляними чіпсами, холодний чай з льодом довгими-довгими ковтками, картопля фрі — аж губами прицмокуєш.

100, 99, 98, 97, 96, 95,94

Боже Боже Боже





8 лютого


Сьогодні вранці на скелю сіла ще одна чайка. Здоровенна гладка чайка. Я сидів у затінку моєї скелі, в місці, яке я вважаю своїм табором, поклавши замотану куксу на камінь. У мене почала текти слина, як тільки чайка приземлилась. Як у собаки Павлова. Я безпорадно пускав слину, як дитина. Як немовля.

Я підняв добрячу каменюку, зручніше обхопив її долонею, і поповз до неї. Четверта чверть. Ми відстаємо на три очки. Третій і довгий ярд. Пінцетті відступає назад, щоб віддати пас (Пайн, я маю на увазі Пайн). У мене не було особливої надії. Я був впевнений, що вона полетить. Але я мусив спробувати. Якби я зміг її зловити, таку жирну й нахабну, то відклав би другу операцію на невизначений термін. Я повз до неї, час від часу натикаючись куксою на каміння і відчуваючи, як біль віддається по всьому тілу, і чекав, що вона полетить.

Вона не полетіла. Вона просто ходила туди-сюди, випнувши м’язисті груди, наче якийсь пташиний генерал, що оглядає військо на параді. Час від часу вона поглядала на мене своїми маленькими, бридкими чорними очицями, і я кам’янів, і рахував назад від ста, поки вона знову не починала крокувати туди-сюди. Щоразу, коли вона змахувала крилами, у мене хололо в животі. Я продовжував пускати слину. Я нічого не міг із собою вдіяти. Я пускав слину, як дитина.

Не знаю, як довго я переслідував її. Годину? Дві? І чим ближче я підходив, тим сильніше калатало моє серце і тим смачнішою ставала на вигляд ця чайка. Вона мене явно дражнила, і я майже не сумнівався, що як тільки я опинюся на відстані кидка, вона злетить. Руки й ноги почали тремтіти. В роті пересохло. Кукса жахливо боліла. Я подумав, що в мене, мабуть, почалась ломка. Але так швидко? Я вживав наркотики менше тижня!

Байдуже. Мені це потрібно. Там ще багато залишилося, багато. Якщо мені доведеться лікуватися від залежності потім, коли я повернуся до Штатів, я ляжу в найкращу клініку в Каліфорнії і зроблю це з усмішкою. Зараз проблема не в цьому, правда ж?

Коли я опинився в зоні досяжності, я не хотів кидати камінь. Я був шалено впевнений, що промахнусь, хоч на фут, але промахнусь. Мені треба було підібратися ближче. Тож я продовжував повзти вгору по купі каміння, закинувши голову назад, піт лився з мого виснаженого, страхітливого тіла. У мене почали гнити зуби, я вам казав? Якби я був забобонною людиною, я б сказав, що це через те, що я їв...

Ха! Ми ж усе розуміємо, еге ж?

Я знову зупинився. Я був набагато ближче до неї, ніж до будь-якої попередньої чайки. Я все ще не наважувався кинути. Я стискав камінь, поки не заболіли пальці, але все ще не міг його кинути. Тому що я точно знав, що буде, якщо я промахнусь.

Начхати, навіть якщо я використаю весь товар! Я їх по судах затягаю! Я буду в шоколаді все своє життя! Все своє довге-предовге життя!

Гадаю, я б так і повз до неї, не кидаючи каменюки, якби вона нарешті не злетіла. Я би підкрався і задушив її. Але вона розправила крила й полетіла. Я закричав на неї, піднявся на коліна й щосили кинув той камінь. І влучив!

Чайка здушено кавкнула й упала на той бік купи каміння. Бурмочучи й сміючись, забувши берегти куксу від ударів, я переповз через вершину на другий бік. Втративши рівновагу, я вдарився головою і навіть не помітив цього, хоча й набив чималу ґулю. Всі мої думки були про чайку і про те, як я її підбив. Влучив просто в крило — фантастична удача!

Вона шкутильгала вниз до пляжу з другого боку скель, одне крило було зламане, а черевце почервоніло від крові. Я поповз за нею якомога швидше, але вона пошкандибала ще швидше. Перегони калік! Ха! Ха! Я міг би вхопити її — відстань між нами скорочувалась, — якби не мої руки. Руки треба було берегти. Вони могли мені ще знадобитися. Як я не берігся, та поки ми досягай вузького галькового пляжу, я обдер долоні, ще й розбив циферблат годинника «Пульсар» об гострий виступ скелі.

Чайка впала у воду, голосно закрякавши, і я вчепився в неї. Я вхопив повну жменю хвостового пір’я, яке залишилось у моєму кулаці. Потім я впав, нахлебтався води, ледь не захлинувся.

Я поповз далі. Я навіть спробував поплисти за нею. Пов’язка злетіла з кукси. Я почав тонути. Я ледве зміг повернутися на берег, трусився від утоми, корчився від болю, плакав і кричав, проклинаючи чайку. Вона ще довго бовталась там, відпливаючи все далі й далі. Я пам’ятаю, що в якийсь момент я благав її повернутися. Але коли вона зникла за рифом, я думаю, вона була вже мертва. Це несправедливо.

Мені знадобилася майже година, щоб доповзти до свого табору. Я внюхав конячу дозу героїну, але навіть попри те, я ще довго злився на ту чайку. Якщо мені не судилося її піймати, навіщо вона так дражнила мене? Чому вона просто не полетіла?





9 лютого


Я ампутував ліву ступню і перев’язав її штанами.

Дивно. Під час операції я пускав слину. Пускав слину. Як тоді, коли побачив чайку. Безпорадно пускав слину. Але я змусив себе дочекатися темряви. Я просто порахував назад від ста... двадцять чи тридцять разів!

Ха! Ха!

А потім...

Я весь час повторював собі: холодний ростбіф. Холодний ростбіф. Холодний ростбіф.





11 лютого (?)


Дощить останні два дні. І сильний вітер. Мені вдалося відсунути кілька каменюк від центральної скелі настільки, щоб утворилась нора, в яку я міг пролізти. Знайшов одного маленького павучка. Затиснув його між пальцями, перш ніж він встиг втекти, і з’їв. Дуже смачний. Соковитий. Подумав, що скелі наді мною можуть впасти й поховати мене заживо. Але мені було байдуже.

Провів весь шторм під кайфом. Може, дощ лив три дні, а не два. Або тільки один. Але пригадую, що темніло ніби двічі. Мені подобається відрубуватися. Тоді не болить і не свербить. Я знаю, що переживу це. Не може бути, щоб людина пройшла через щось подібне просто так.

Коли я був дитиною, у церкві Пресвятої Родини був священник, такий собі маленький приземкуватий дядько, то він любив розводитись про пекло й смертні гріхи. Він був справжнім фанатом цієї теми. Він вважав, що неможливо спокутувати смертний гріх. Минулої ночі він мені наснився, отець Гейлі, в чорній рясі, з синім носом, він погрожував мені пальцем і казав: «Як тобі не соромно, Річарде Пінцетті. ...смертний гріх... тобі пряма дорога в пекло, хлопче... хай тобі грець...»

Я посміявся з нього. Якщо це місце не пекло, то що тоді? І єдиний смертний гріх — це здатися.

Половину часу я божеволію, решту часу мої кукси сверблять, а від вогкості вони страшенно болять.

Але я не здамся. Присягаюся. Не даремно. Все це не даремно.





12 лютого


Знову вийшло сонце, чудовий день. Сподіваюся, мої дружки зараз відморожують собі дупи.

Для мене це був гарний день, такий же гарний, як і будь-який інший день на цьому острові. Лихоманка, яка мордувала мене під час шторму, здається, минула. Я був слабкий і тремтів, коли виповз зі своєї нори, але після двох-трьох годин лежання на гарячому піску під променями сонця, я знову відчув себе майже людиною.

Поповзши до південного берега, я знайшов кілька шматків плавнику, викинутих штормом, в тому числі кілька дощок з мого рятувального човна. На деяких дошках були водорості. Я з’їв їх. Смак був жахливий.

Наче їв вінілову штору для душу. Але після обіду я став почуватися значно сильнішим.

Я витягнув деревину якомога далі, щоб вона висохла. У мене ще залишилась ціла банка із сухими сірниками. З дров вийде сигнальне багаття, якщо мене шукатимуть. А якщо ні, то вогонь для приготування їжі. А зараз я збираюся поспати.





13 лютого


Знайшов краба. Вбив його і засмажив на маленькому вогнищі. Сьогодні вночі я майже знову повірив у Бога.





14 лют


Сьогодні вранці я помітив, що шторм змив більшу частину каміння з мого знаку «ДОПОМОЖІТЬ». Але шторм закінчився... три дні тому? Невже я був настільки одурманений? Треба буде поспостерігати, зменшити дозу. А раптом корабель пройде повз, поки я буду під кайфом?

Я знову зробив літери, але це зайняло більшу частину дня, і тепер я виснажений. Шукав краба там, де знайшов першого, та дарма. Порізав руки об камені, з яких викладав знак, але, незважаючи на втому, швидко продезінфікував їх йодом. Треба берегти руки. Незважаючи ні на що.





15 лют


Сьогодні на верхівку скелі всілася чайка. Полетіла, перш ніж я встиг до неї підкрастися. Я побажав їй потрапити в пекло, де вона могла б вічно викльовувати маленькі криваві очиці отця Гейлі.

Ха! Ха!

Ха! Ха!

Ха!





17 лют (?)


Відрізав праву ногу до коліна, але втратив багато крові. Біль нестерпний, незважаючи на героїн. Шок-травма вбила б слабшу людину. Дозвольте мені відповісти запитанням на запитання: наскільки сильно пацієнт хоче вижити? Наскільки сильно пацієнт хоче жити?

Руки тремтять. Якщо вони мене зраджують, то мені кінець. Вони не мають права мене зраджувати. Не мають жодного права. Я дбав про них все їхнє життя. Плекав їх. Краще б їм цього не робити. Бо їм доведеться про це пошкодувати.

Принаймні я не голодний.

Одна з дощок рятувальної шлюпки розкололася посередині. Один кінець був загострений. Я ним і скористався. У мене потекла слина, але я змусив себе чекати. А потім я почав думати про... о, про барбекю, які ми колись влаштовували. У Вілла Гаммерсміта на Лонґ-Айленді була така велика яма для барбекю, що в ній можна було засмажити цілу свиню. Ми сиділи на ґанку в сутінках з великими келихами в руках, розмовляли про хірургію, результати в гольфі чи ще щось. А вітерець підхоплював і доносив до нас солодкий запах смаженої свинини. Солодкий запах смаженої свинини, щоб тебе...





Лют?


Відтяв другу ногу до коліна. Цілий день спав. «Лікарю, ця операція була необхідна?» Ха-ха. Тремтячі руки, як у старого. Ненавиджу їх. Кров під нігтями. Негідниці. Пам’ятаєш ту модель в медінституті зі скляним животом? Почуваюся так само. Тільки я не хочу дивитися. Ні так, ні сяк. Пам’ятаю, Дом так казав. Підкочувався до тебе на розі вулиці у своєму клубному піджаку «Хайвей Аутлоуз». Ти питаєш: «Доме, ну, як у тебе з нею пройшло?».

А Дом відповідав: «Ні так, ні сяк». Ех, старенький Доме. Шкода, що я не залишився зі своїми друзяками. «Дурне діло», — як сказав би Дом. Ха-ха.

Але я розумію, що з належною терапією і протезуванням я міг би бути як новенький.

Я міг би повернутися сюди й сказати людям: «Ось. Це тут. Сталося».

Ха-ха!





23 лютого (?)


Знайшов дохлу рибину. Гнила й смердюча. Все одно з’їв. Хотів виблювати, але не дозволив собі. Я виживу. Такий кайф тутешні заходи сонця.





Лютий


Не наважуюся, але мушу. Але як перев’язати стегнову артерію так високо? Вона там завбільшки як довбаний тунель.

Мушу якось. Я позначив верхню частину стегна, ту, що ще м’ясиста. Зробив позначку цим олівцем.

Хоч би вже слина перестала текти.





Лю


Ти... заслуговуєш... на перерву сьогодні... томууу... вставай і йди звідси... в МакДональде... дві котлети з яловичини... спеціальний соус... салат... солоні огірки... цибуля... на булочці з кунжутом...

Ля... ляля... труляля...





Лютт


Подивився на своє обличчя у воді сьогодні. Череп, обтягнутий шкірою.

Я вже збожеволів? Мабуть. Я тепер монстр, потвора. Нижче паху нічого не залишилося. Просто потвора. Голова, прикріплена до тулуба, що волочиться по піску на ліктях. Краб. Одурманений краб. Хіба не так вони тепер себе називають? Гей, чуваче, я просто бідний одурманений краб, можеш дати мені 10 центів? Ха-ха-ха-ха.

Кажуть, що ти є те, що ти їси, і якщо це так, то Я АНІТРОХИ НЕ ЗМІНИВСЯ! Боже мій шокова травма шокова травма НЕМАЄ НІЯКОЇ ШОКОВОЇ ТРАВМИ ХА





Лю/40?


Бачив у сні свого батька. Коли він напивався, то зовсім забував англійську. Втім, він і не мав про що говорити. Довбаний придурок. Я був такий радий забратися з твого дому, тату, ти, чортів жирний дурню, нікчемо, убозтво, зілчо, нуль. Я знав, що зроблю це. Я пішов від тебе, еге ж? Я пішов на руках.

Але вони вже не мають що відрізувати. Вчора я відрізав пипки вух ліва рука миє праву нехай ліва рука не знає, що робить права рука еники-беники їли вареники хахаха.

Яка різниця, ця рука чи та. За м’ясо та їжу спасибі тобі, Боже, давайте їсти, усе таке гоже.





* * *


дамські пальчики у них смак як у дамських пальчиків





Вантажівка дядька Отто




Яке ж величезне полегшення — записати все це!

Я погано спав відтоді, як знайшов свого дядька Отто мертвим, і були моменти, коли я справді думав, чи не з’їхав я з глузду, чи це ще попереду. У певному сенсі було б набагато легше, якби того предмета не було в моєму кабінеті, де я міг дивитися на нього, або взяти його в руки й потримати, якби захотів. Я не хочу цього робити; я не хочу торкатися цієї речі. Але іноді я це роблю.

Якби я не забрав його з дядькового маленького однокімнатного будиночка, коли тікав звідти, мені б вдалося переконати себе, що все це була лише галюцинація — виплід перевтомленого й перезбудженого мозку. Але він тут. Він має вагу. Його можна потримати й зважити в руці.

Повірте, все це було насправді.

Більшість із тих, хто читає ці спогади, не повірить у це, якщо тільки щось подібне не траплялося з ними самими. Однак я вважаю, що ваша віра і моє душевне заспокоєння не взаємозалежні. Втім, я вам таки розповім цю історію. А ви собі хочете вірте, а хочете ні.





* * *


В основі будь-якої страшної історії завжди шукай таємницю або якісь цікавинки в походженні. У моїй є і те, й інше. Тож дозвольте мені почати з передісторії — з того, як так вийшло, що мій дядько Отто, багатий за мірками округу Касл, провів останні двадцять років свого життя в однокімнатному будиночку без водопроводу на задвірках маленького містечка.

Отто, найстарший з п’яти дітей Шенків, народився в 1905 році. Мій батько, 1920 року народження, був наймолодшим. Я був наймолодшим із дітей мого батька, 1955 року народження, і тому дядько Отто завжди здавався мені дуже старим.

Як і багато працьовитих німців, мої дідусь і бабуся приїхали до Америки, маючи трохи грошей. Дідусь оселився в Деррі, ботам була розвинена лісозаготівельна промисловість, на якій він добре знався. Справи в нього йшли непогано, і його діти народилися й виховувалися в доволі пристойних умовах.

Мій дід помер у 1925 році. Дядько Отто, якому тоді було двадцять, як найстарший із дітей отримав повний спадок. Він переїхав до Касл-Рока і почав спекулювати нерухомістю. Протягом наступних п’яти років він заробив багато грошей, торгуючи деревиною та землею. Він купив великий будинок на Касл-Гілл, мав слуг і насолоджувався своїм статусом молодого, відносно вродливого («відносно», бо він носив окуляри), надзвичайно жаданого холостяка. Ніхто не вважав його дивним. Це прийшло пізніше.

Він постраждав під час кризи 1929-го року, але не так сильно, як інші.

Він тримався за свій великий будинок на Касл-Гілл до 1933 року, а потім продав його, бо на ринку з’явилася велика ділянка лісу за дуже низькою ціною, і він відчайдушно хотів її придбати. Земля належала паперовій компанії «Нова Англія».





* * *


Компанія «Нова Англія» існує й сьогодні, і якби ви захотіли придбати її акції, я б порадив вам зробити це, не роздумуючи. Але в 1933 році ця компанія пропонувала величезні ділянки землі за безцінь, намагаючись втриматись на плаву.

Скільки ж землі хотів отримати мій дядько? Той оригінальний, легендарний акт був утрачений, і рахунки різняться... але, за всіма даними, там було більше чотирьох тисяч акрів. Більша частина була в Касл-Рок, але ділянка поширювалась також на Вотерфорд і Гарлоу. Коли угода була укладена, «Нова Англія» пропонувала її приблизно по два долари і п’ятдесят центів за акр... якщо покупець забере її всю.

Загальна ціна складала близько десяти тисяч доларів. У дядька Отто не було таких грошей, тому він узяв собі партнера — янкі на ім’я Джордж Маккатчен.

Якщо ви живете в Новій Англії, то, напевно, знаєте імена Шенк і Маккатчен; їхню компанію давно перекупили, але в сорока містах Нової Англії досі є господарчі крамниці «Шенк і Маккатчен», а також лісопильні «Шенк і Маккатчен» від Сентрал-Фолс до Деррі.

Маккатчен був кремезним чоловіком з великою чорного бородою. Як і мій дядько Отто, він носив окуляри. Також, як і дядько Отто, він успадкував певну суму грошей. Мабуть, це була чимала сума, бо вони з дядьком Отто без зайвого клопоту купили цю ділянку. В глибині душі обидва вони були розбійниками і досить добре ладнали між собою. Їхнє партнерство тривало двадцять два роки — фактично до року мого народження, — і вони незмінно процвітали.

Але все почалося з купівлі тих чотирьох тисяч акрів. Компаньйони оглядали свої нові володіння, невтомно кружляючи вантажівкою Маккатчена лісовими дорогами та коліями целюлозного заводу, зазвичай на першій передачі, підстрибуючи на вибоїнах та хлюпаючись у вимоїнах, і змінюючи один одного за кермом — то Маккатчен вів машину, то мій дядько Отто — двоє молодих людей, які зуміли стали земельними баронами Нової Англії в темні й важкі часи Великої Депресії.





* * *


Не знаю, де Маккатчен доп’яв цю вантажівку. Це був «Крессвелл», якщо це має значення, — вимерлий вид. У ньому була величезна кабіна, пофарбована в яскраво-червоний колір, широкі підніжки та електричний стартер, але якщо стартер виходив з ладу, автомобіль можна було завести ручкою, однак при цьому треба було берегтися, бо та ручка могла легко відскочити й зламати вам плече. Кузов був двадцять футів завдовжки з дерев’яними решітчастими бортами, але найбільше мені запам’ятався його капот. Як і кабіна, він був червоний, як кров. Щоб дістатися до двигуна, треба було підняти дві сталеві панелі, по одній з кожного боку. Здоровенний радіатор досягав грудей дорослого чоловіка. Це була потворна, жахлива штука.

Вантажівка Макатчена ламалася і ремонтувалася, знову ламалася і з нову ремонтувалася. І коли «Крессвелл» нарешті вирішив здатися, то зробив він це напрочуд ефектно. Це було схоже на кінець чудового однокінного фаетона із вірша Голмса[52].

Одного дня 1953 року Маккатчен і дядько Отто їхали дорогою «Чорний Генрі», і, як розповідав сам дядько Отто, обидва вони були «п’яні в дим». Дядько Отто перемкнувся на першу швидкість, щоб піднятися на Трініті Гілл. Це пройшло добре, однак сильне сп’яніння призвело до того, що дядько забув перемкнутися на іншу швидкість, з’їжджаючи з пагорба. Старий, звиклий бувати в бувальцях двигун «Крессвелла» перегрівся.

Ні дядько Отто, ні Маккатчен не помітили, як стрілка перейшла через червону позначку біля літери «В» на правому боці циферблата. Внизу пагорба стався вибух, від якого відкидні боковини моторного відсіку розлетілися, немов крила червоного дракона. Кришка радіатора шугнула в літнє небо. Пара здійнялася вгору, наче гейзер «Старий служака». Мастило било струменем, заливаючи лобове скло. Дядько Отто судомно натиснув на педаль гальма, але за останній рік у «Крессвелла» з’явилася погана звичка звільнятися від гальмівної рідини за першої можливості, і педаль просто провалилася в килимок. Він не бачив, куди їде, і з’їхав з дороги, спочатку в кювет, а потім вискочив із нього. Якби «Крессвелл» заглух, все ще могло би бути добре. Але двигун продовжував працювати, і з нього вилетів спочатку один поршень, а потім ще два, як петарди на Четверте липня. Один із них, за словами дядька Отто, пробив дверцята з його боку, від чого ті розчахнулися нарозпаш. В пробоїну вільно входив кулак. Вони зупинилися десь серед поля, зарослого рясним серпневим золотушником. Їм би відкрився чудовий краєвид на Білі гори, якби лобове скло не було заляпане мастилом і соляркою «Даймонд джем ойл».





* * *


Так закінчилась остання подорож вантажівки Маккатчена; їй так і не судилося покинути це поле. Звісно, власник поля не мав нічого проти, бо це поле їм обом і належало. Значно протверезілі від пережитого, чоловіки вийшли з машини, щоб оцінити пошкодження. Жоден з них не був механіком, але їм і так було ясно, що рани вантажівки смертельні. Дядько Отто був приголомшений — принаймні так він сказав моєму батькові — і запропонував заплатити за вантажівку. Джордж Маккатчен сказав йому, щоб він не був дурнем. Сам Маккатчен перебував у своєрідному екстазі. Він кинув погляд на поле, замилувався видом на гори й вирішив, що саме тут він побудує свій будинок і спокійно житиме в ньому до глибокої старості. Про це він тут-таки повідомив дядькові Отто тим благоговійним і врочистим тоном, яким зазвичай промовляють релігійні проповіді. Вони разом вийшли на дорогу, зупинили вантажівку пекарні «Кушман», яка проїжджала повз, і без пригод повернулися нею в Касл-Рок. Маккатчен сказав моєму батькові, що сприймає все це як знак з небес — він давно шукав ідеальне місце, а воно весь час було на тому полі, повз яке вони проїжджали по три-чотири рази на тиждень, не звертаючи на нього уваги. Це — Рука Божа, повторював він, не знаючи, що через два роки загине на цьому полі, розчавлений передньою частиною власної вантажівки, яка після його смерті стане вантажівкою дядька Отто.





* * *


Маккатчен попросив Біллі Додда підчепити «Крессвелл» своїм евакуатором і перетягти його ближче до дороги, і перетягти так, щоб він стояв до неї передом. Щоб кожного разу, проїжджаючи тією дорогою повз машину, він міг дивитися на неї. А перед тим, як Додд знову підчепить її і відтягне вже назавжди, він найме будівельників, щоб ті викопали для його вантажівки щось на подобу могили. Натура в нього була сентиментальна, але він був не з тих, хто дозволяв сентиментам брати гору над його бажанням заробити зайвий долар. Коли через рік до нього завітав власник паперової фабрики на ім’я Бейкер і запропонував купити колеса, шини й усе інше від «Крессвелла», оскільки вони підходили до його вантажівки, Маккатчен, не змигнувши й оком, здер із нього двадцять доларів. А це, на хвилиночку, був чоловік, статки якого сягали мільйона доларів. Він також сказав Бейкеру, щоб той добре заблокував вантажівку, поставив її на підпірки й блоки. Він сказав, що не хоче проїжджати повз неї і бачити, як вона стоїть у полі по вуха в грязюці, сіні, конюшині й у тому ж таки золотушнику, наче якась стара задрипана руїна. Бейкер так і вчинив. Через рік «Крессвелл» зірвався з тих блоків і підпірок і розчавив Маккатчена на смерть. Старожили розповідали цю історію зі смаком, щоразу під кінець висловлюючи сподівання, що старий Джорджі Маккатчен устиг насолодитися двадцятьма доларами, які він отримав за ці колеса.





* * *


Я виріс у Касл-Року. На той час, коли я народився, мій батько вже майже десять років працював на компанію «Шенк і Маккатчен», і вантажівка, яка перейшла у власність дядька Отто разом з усім іншим добром, що належало Маккатчену, стала знаковою в моєму житті. Моя мати їздила за покупками до магазину «Ворренс» у Бріджтоні, а туди можна було дістатися дорогою «Чорний Генрі». Тож щоразу, коли ми їхали, вантажівка так і стояла на тому полі, а за нею виднілися Білі гори. Її більше не ставили на блоки й підпірки — дядько Отто сказав, що достатньо було одного нещасного випадку, — але від самої думки про те, що тут сталося, мене, маленького хлопчика у штанцях до колін, кидало в дрож од страху.

Вона була там влітку, була там восени на тлі дубів і в’язів, що палали на трьох краях поля, як смолоскипи, була там взимку серед кучугур снігу, що іноді засипали її витрішкуваті фари, так що вона ставала схожа на мастодонта, який борсається в білих сипучих пісках. Була там навесні, коли поле перетворювалось на трясовину березневої багнюки, і ви дивувалися, як це вона й досі в ній не потонула. Якби не опора з міцної мейнської породи, вона, мабуть, уже давно так би й учинила. Протягом усіх років, у будь-яку пору, в будь-яку погоду вона була там.

Мені навіть довелось побувати всередині неї. Одного разу, коли ми їхали на ярмарок у Фрайбурзі, батько зупинився на узбіччі дороги, взяв мене за руку й повів у поле. Це було, мабуть, у 1960 чи 1961 році.

Я дуже боявся тієї вантажівки. Я наслухався історій про те, як вона ковзнула вперед і задавила напарника мого дядька. Я дослухався до балачок у перукарні, сидячи тихо, як миша, з журналом «Лайф», хоч і не вмів читати, й обома вухами ловлячи розповіді чоловіків про те, як розчавило Маккатчена, і про те, що вони сподіваються, що старий Джорджі отримав задоволення від своїх двадцяти доларів за ті колеса.

Один із них — мабуть, це був Біллі Додд, батько божевільного Френка — сказав, що Маккатчен був схожий на «гарбуз, розчавлений колесом трактора».

Це переслідувало мене місяцями... але ж батько про те, звичайно, не знав.

Батько просто подумав, що для мене буде втіхою посидіти в кабіні тієї старої вантажівки; він помічав, як я поглядав на неї щоразу, коли ми проїжджали повз, мабуть, сприймаючи мій страх за захоплення.

Я пам’ятаю золотушник, його яскраво-жовті квіти, ледь потьмянілі від жовтневої прохолоди. Пам’ятаю якийсь невиразний смак повітря, трохи гіркий, трохи гострий, і сріблястий полиск пожухлої трави. Пам’ятаю шурхіт наших кроків: вішшш-вішшш. Але найкраще я пам’ятаю вантажівку, що бовваніла серед поля, а тепер насувалася на нас, більшала й більшала; зубасте гарчання її радіатора, криваво-червоний колір фарби, немилосердний погляд лобового скла. Я пам’ятаю страх, що накрив мене хвилею, холоднішою і безбарвнішою за смак повітря, коли батько взяв мене руками під пахви й підсадив у кабіну зі словами: «Веди її до Портленда, Квентіне... давай!».

Я пам’ятаю, як повітря проносилося повз моє обличчя, коли я піднімався все вище й вище, а потім його чистий смак змінився запахами старезної солярки «Даймонд джем ойл», потрісканої шкіри, мишачого посліду й... можу заприсягтися... крові. Пам’ятаю, як намагався не плакати, коли батько стояв і усміхався до мене, переконаний, що дарує мені пекельну насолоду (так воно й було, але не так, як він думав). Мені раптом здалося, що він зараз піде, чи принаймні відвернеться, і вантажівка просто з’їсть мене — з’їсть живцем. А потім виплюне — щось пережоване, потрощене і... і роздушене. Ніби гарбуз, розчавлений колесом трактора.

Я заплакав, і мій батько, найкращий і найдобріший у світі, взяв мене на руки, заспокоїв і відніс назад до машини.

Він ніс мене на руках, пригорнувши до плеча, а я дивився на вантажівку, що віддалялась, стоячи в полі, на її величезний радіатор — темний круглий отвір, куди мала входити ручка, схожий на жахливо неправильно розташовану очницю, і хотів сказати йому, що відчув запах крові, і саме тому заплакав. Я не міг придумати, як це зробити. Думаю, він би мені все одно не повірив.

Я був п’ятирічною дитиною, яка все ще свято вірила в Санта-Клауса, Зубну фею та іншу абракадабру, тож легко повірив у те, що всю оту моторошну ману, яка охопила мене, коли батько заштовхнув мене в кабіну вантажівки, напустила на мене сама ця вантажівка. Мені знадобилося двадцять два роки, щоб зрозуміти, що це не «Крессвелл» убив Джорджа Маккатчена, а мій дядько Отто.





* * *


«Крессвелл» був знаковим явищем і зловісним символом у моєму житті, але й для всього регіону він щось та й значив. Якщо ви пояснювали комусь, як дістатися з Бріджтона до Касл-Рока, то казали, що вони знатимуть, що їдуть правильно, якщо милі за три після повороту з 11-го шосе побачать велику стару червону вантажівку, що стоїть ліворуч на сіножаті. Туди частенько наїжджали туристи. Здалеку виднілися їхні машини, припарковані на ґрунтовому узбіччі (нерідко вони там застрягали, і тоді у місцевих був привід посміятися). Вони незмінно фотографували Білі гори з вантажівкою дядька Отто на передньому плані для мальовничої перспективи й загадкового підтексту — батько довго називав «Крессвелл» не інакше, як «Туристичною меморіальною вантажівкою Трініті-Гілл», але згодом він перестав це робити. На той час одержимість дядька Отто цією вантажівкою стала надто сильною. І це вже було не смішно.





* * *


Ну що ж, про походження вантажівки, мабуть, і досить. Тепер про таємницю.

Те, що «Крессвелл» убив Маккатчена, — в цьому я абсолютно впевнений. «Розчавив його, як гарбуз», — казали розумаки з перукарні. А хтось із них зазвичай додавав: «Б’юся об заклад, він стояв перед вантажівкою рачки й молився, як один із отих брудних арабів, що моляться Аллаху. От просто бачу, як він там рачкує. Вони ж обидва були звихнуті, хто цього не знає. Якщо не вірите, подивіться, чим закінчив Отто Шенк. Сидить самотою безвилазно, прямо через дорогу, в отій маленькій халупі, якою замислив ощасливити місто під виглядом школи. Геть клепки погубив, як той пацюк у вигрібній ямі».

Це зазвичай сприймалося з кивками й глибокодумними поглядами, тому що на той нас вони вважали дядька Отто дивакуватим, авжеж, але в перукарні не було жодного мудрагеля, якому ця картина — Маккатчен рачки перед вантажівкою, «як один із отих брудних арабів, що моляться Аллаху» — здавалась би підозрілою і ексцентричною.

У маленькому містечку плітки — це завжди гаряча тема. Людей таврують, називають злодіями, перелюбниками, браконьєрами й брехунами на підставі найхиткіших доказів і найсміливіших висновків. Часом мені здається, що подібні розмови починаються просто з нудьги. Гадаю, що до справжнього паскудства й мерзенності — а саме такими змальовували маленькі містечка більшість письменників, від Натаніеля Готорна до Ґрейс Металіус, — більшість із цих пліток, народжених на вечірках, у продуктових крамницях та перукарнях, не доходять через свою сміхотворну наївність. Так ніби ці люди очікують підлості та дріб’язковості повсюдно, навіть вигадують, якщо їх немає, але справжнє та свідоме зло може бути поза їхнім сприйняттям, навіть якщо воно пропливає просто перед їхнім носом, наче чарівний килим-літак із тих казочок про «паршивця-араба».

«Звідки ти знаєш, що він це зробив?» — запитаєте ви. Просто тому, що він був з Маккатченом в той день? Ні. Через вантажівку. «Крессвелл». І коли його почала долати нав’язлива ідея, він переїхав жити в той крихітний будиночок на окраїні, звідки було видно вантажівку... хоча в останні роки свого життя він смертельно боявся тієї злощасної вантажівки, що стояла за дорогою.

Я думаю, що дядько Отто витягнув Маккатчена на поле, де був припнутий «Крессвелл», хитрощами підбуривши його розповісти про свої плани щодо будинку. Маккатчен завжди охоче говорив про свій омріяний будинок і про наближення виходу на пенсію. Партнери отримали дуже хорошу пропозицію від набагато більшої компанії — не буду згадувати назву, але ви її точно знаєте, — і Маккатчен хотів її прийняти. А дядько Отто — ні. Ще з весни між ними точилася тиха боротьба за цю пропозицію. Гадаю, саме через ці розбіжності дядько Отто вирішив позбутися свого партнера.

Я думаю, що мій дядько міг заздалегідь підготуватися до цього моменту, зробивши дві речі: по-перше, порушив блоки, що утримували вантажівку, а по-друге, поклав щось на землю або, можливо, втиснув у неї, прямо перед вантажівкою, щоб Маккатчен міг це побачити.

Що саме? Не знаю. Щось яскраве. Діамант? А може, просто шматок розбитого скла? Це не має значення. Він переливається і спалахує на сонці. Маккатчен може його помітити. Якщо ні, то дядько Отто сам укаже на нього. «Що це?» — запитує він, показуючи. «Не знаю», — відповідає Маккатчен і поспішає подивитися.

Маккатчен падає на коліна перед «Крессвелом», точнісінько, як отой паршивець-араб, що молиться Аллаху, намагаючись витягти знахідку із землі, поки мій дядько потихеньку заходить за кузов вантажівки. Один сильний поштовх, і вантажівка зривається вниз, роздавлюючи Маккатчена в кашу. Розчавлюючи його, як гарбуз.

Підозрюю, що в ньому було занадто багато піратської закваски, щоб померти так легко. Я так і бачу, як він лежить, придавлений перекошеною мордою «Крессвелла», кров струменіє з його носа, рота й вух, обличчя біле, як папір, очі темні, і він благає мого дядька покликати на допомогу, швидше на допомогу.

Благає... потім молить... і, нарешті, проклинає мого дядька, обіцяючи йому, що дістане його, вб’є, прикінчить... а мій дядько стоїть і дивиться, засунувши руки в кишені, чекаючи, коли все це закінчиться.

Невдовзі після смерті Маккатчена мій дядько почав робити вчинки, які мудрагелі з перукарні спочатку називали «дивними»... потім «дивацькими»... а потім «збіса чудернацькими». «Коники», після яких його врешті почали називати на гострому арго перукарні «скаженим, як пацюк із вигрібної ями», були помічені згодом, але, здається, ні в кого не було сумнівів у тому, що його дивацтва почалися відразу після смерті Джорджа Маккатчена.





* * *


У 1965 році дядько Отто побудував невеликий однокімнатний будиночок навпроти вантажівки. По місту ширились розмови, здогадки й чутки про те, що саме старий Отто Шенк міг робити там, на «Чорному Генрі» біля Трініті-Гілла, але вся громада була ошелешена, коли дядько Отто закінчив маленьку будівлю, попросивши Чакі Барґера пофарбувати її яскраво-червоною фарбою, а потім оголосив, що це подарунок місту — чудова нова школа, сказав він, і єдине, про що він просив, це назвати її на честь його покійного партнера.

Члени міського правління Касл-Рока були приголомшені. Як і всі інші. Більшість мешканців Рока ходили до такої однокімнатної школи (або думали, що ходили, що, власне, майже одне й те ж). Але до 1965 року всі однокімнатні школи вже зникли з Касл-Рока. Останню з них, школу «Касл-Рідж», закрили за рік до того. Тепер це «Піцерія Стіва» на 117-му шосе. На той час у місті вже була початкова школа зі скла й шлакоблоку на дальньому кінці пустиря і нова чудова середня школа на Карбайн-стріт. В результаті своєї ексцентричної пропозиції дядько Отто одним стрибком подолав шлях від «дивного» до «збіса чудернацького».

Члени міського правління надіслали йому листа (жоден з них не наважився зустрітися з ним особисто), в якому щиро подякували йому й висловили надію на те, що він пам’ятатиме про потреби міста й у майбутньому, але від маленької школи відмовилися на тій підставі, що освітні потреби міських дітей вже були добре забезпечені. Дядько Отто розлютився не на жарт.

— «Пам’ятати про потреби міста в майбутньому»? А дзуськи! — кричав він моєму батькові. О, він про них пам’ятатиме, авжеж, але зовсім не так, як вони цього хочуть. Він з дуба не падав. Він здатен відрізнити яструба від зозулі. І якщо вони надумали помірятися з ним силами, то хай начуваються, вони побачать, він їм продемонструє такий струмінь, якому позаздрить тхір, котрий щойно видудлив бочку пива.

— І що тепер? — запитав його батько.

Вони сиділи за кухонним столом у нашому будинку. Мати взяла своє шиття і пішла нагору. Вона казала, що їй не подобається дядько Отто, що він пахне як людина, яка бере ванну раз на місяць, не більше. «А ще багач», — завжди додавала вона, принюхуючись. Я думаю, що його запах справді обурював її, але я також думаю, що вона боялась його. Адже до 1965 року дядько Отто не тільки мав дивний вигляд, а й поводився збіса дивно. Він ходив у зелених робочих штанях, підперезаних підтяжками, у теплій спідній сорочці й великих жовтих робочих черевиках. Коли він говорив, його очі починали дивно обертатися в різні боки.

— Га?

— Що ти збираєшся робити з тим будиночком тепер?

— Житиму в ньому, в тому сучому синові, — огризнувся дядько Отто. І саме так він учинив.





* * *


Про останні роки його життя мало що можна розповісти цікавого. Він страждав від того печального божевілля, про яке часто пишуть у дешевих бульварних газетках: «Мільйонер помирає від недоїдання у своїй розкішній квартирі». «Стара жебрачка виявилась багатою, про що свідчать її банківські рахунки». «Забутий усіма банківський магнат помирає в цілковитій самотності».

Він переїхав до маленького червоного будиночка — за всі ті роки фарба вицвіла до тьмяного, брудно-рожевого кольору — вже наступного тижня. Як не старався батько, він не зміг відмовити його від цього вибрику. Через рік після цього дядько продав свою компанію, яку, як я вважав, він зберіг колись ціною вбивства. Його дивацтв побільшало, але ділове чуття його ніколи не підводило, й оборудку з продажем він прокрутив дуже вигідну. Краще сказати, приголомшливо вигідну.

Отже, мій дядько Отто, статки якого сягали, мабуть, семи мільйонів доларів, жив у крихітному будиночку біля дороги «Чорний Генрі». А його міський будинок був замкнений, із позабиваними вікнами. На той час він пройшов шлях від «збіса чудернацького» до «божевільного, як пацюк з вигрібної ями». Наступний крок виражався нуднуватим, менш барвистим, зате більш зловісним виразом: «можливо, небезпечний». За ним часто іде примусова госпіталізація в божевільню.

Дядько Отто поступово перетворився на таку ж прикмету, як і вантажівка за дорогою, хоча я сумніваюсь, що комусь із туристів кортіло сфотографувати його. Він відростив бороду, яка з часом стала більше жовтою, ніж білою, ніби всотала весь нікотин його цигарок. Він жахливо погладшав. Його подвійне підборіддя й обвислі щоки були завжди брудні й масні. Люди часто бачили, як він стоїть у дверях свого дурнуватого будиночка. Просто стоїть зовсім нерухомо й дивиться на дорогу й на поле за нею.

Дивиться на вантажівку — свою вантажівку.





* * *


Коли дядько Отто перестав приїжджати до міста, саме мій батько дбав про те, щоб він не помер від голоду. Він щотижня привозив йому продукти й усе необхідне й платив за це з власної кишені, бо дядько Отто ніколи не повертав йому гроші — гадаю, це йому ніколи й на думку не спадало. Тато помер за два роки до смерті дядька Отто, і всі дядькові гроші дісталися лісогосподарському факультету Університету штату Мейн. Уявляю, в якому вони були захваті. Ще б пак, зважаючи на величезну суму.

Після того, як я отримав водійські права в 1972 році, я сам почав привозити йому продукти раз на тиждень. Спочатку дядько Отто ставився до мене з підозрою, але через деякий час почав відмякати. Лише через три роки, у 1975 році, він вперше сказав мені, що вантажівка наближається до будинку.

На той час я вже навчався в Університеті штату Мейн, але на літо приїжджав додому й за старою звичкою привозив дядькові Отто продукти на тиждень. Він сидів за столом, курив, дивився, як я розкладаю консерви, й слухав мою балаканину. Іноді мені здавалось, що він забував, хто я такий... або вдавав, що забував. А одного разу він добряче мене перелякав, гукнувши з вікна, коли я підходив до будинку: «Це ти, Джордже?».

Того дня в липні 1975 року він урвав мої легковажні теревені, зненацька й різко запитавши:

— Що ти думаєш про ту вантажівку, Квентіне?

Ця різкість добряче збила мене з пантелику, і я спромігся лише на чесну відповідь:

— Коли мені було п’ять років, я намочив штани в кабіні цієї вантажівки, — сказав я. — Думаю, якби я заліз туди зараз, то намочив би їх знову.

Дядько Отто довго й голосно сміявся. Я повернувся і здивовано витріщився на нього. Я не міг пригадати, щоб коли-небудь чув його сміх раніше. Сміх перейшов у довгий напад кашлю, від якого його щоки побуряковіли. Потім він подивився на мене, очі в нього гарячково блищали.

— Наближається, Квенте, — промовив він.

— Що, дядьку Отто? — запитав я.

Я подумав, що це він, мабуть, раптово перескочив з однієї теми на іншу, бо він мав таку звичку. Може, він мав на увазі наближення Різдва, або Міленіуму, або другого пришестя Ісуса Христа, хтозна.

— Ця довбана вантажівка, — сказав він, пильно дивлячись на мене нерухомим, змовницьким поглядом прищурених очей, який мені не дуже сподобався. — З кожним роком все ближче.

— Справді? — обережно перепитав я, думаючи, що це була нова й особливо неприємна ідея.

Я подивився на «Крессвелл», що стояв за дорогою серед копиць сіна на тлі Білих гір... і на якусь божевільну хвилину він справді наче поближчав. Потім я моргнув, ілюзія зникла. Вантажівка, звісно ж, була там, де й завжди.

— Авжеж, — сказав він. — З кожним роком все ближче й ближче.

— Послухайте, може, вам потрібні окуляри? Я не бачу жодних змін, дядьку Отто.

— Та як ти можеш побачити! — огризнувся він. — Ти ж не бачиш, як рухається годинникова стрілка на твоєму наручному годиннику, еге ж? Ця клята штука рухається надто повільно, просто так не помітиш... якщо тільки не дивитися на неї весь час. Так само, як я дивлюсь на цю вантажівку. — Він підморгнув мені, і мене кинуло в дрож.

— Чому б вона мала рухатись? — запитав я.

— Бо їй потрібен я, ось чому, — заявив він. — Ця вантажівка весь час тримає мене на оці. Одного дня вона вдереться сюди, і мені буде гаплик. Вона переїде мене так само, як переїхала Мака, і це буде кінець.

Це мене дуже налякало, але, гадаю, найбільше мене налякав його розважливий тон. А молодь зазвичай як реагує на переляк? Або занадто сипле дотепами й кепкує з того, що її лякає, або вдає, що нічого страшного не сталось.

— Якщо вас це турбує, дядьку Отто, вам слід повернутися до свого будинку в місті, — сказав я, і ви б ніколи не здогадалися з мого тону, що моя спина вкрита гусячою шкірою.

Він подивився на мене, а потім на вантажівку по той бік дороги.

— Не можу, Квентіне, — сказав він. — Іноді людина просто повинна залишатися на одному місці й чекати, поки воно саме прийде до неї.

— Чекати чого, дядьку Отто? — запитав я, хоча здогадувався, що він має на увазі вантажівку.

— Долі, — відповів він і знову підморгнув... але вигляд у нього був переляканий.





* * *


У 1979 році батько важко захворів. Його здолала хвороба нирок. Згодом йому наче полегшало, але за кілька днів хвороба його остаточно доконала. Під час кількох моїх візитів до лікарні восени того ж року ми з батьком говорили про дядька Отто. У батька були деякі здогадки стосовно того, що насправді могло статися в 1955 році — досить обережні припущення, які стали основою для моїх значно серйозніших підозр. Батько навіть не уявляв, наскільки важкою і глибокою стала одержимість дядька Отто тією вантажівкою. А я чудово уявляв. Дядько майже цілими днями стовбичив у дверях, втупившись у неї. Дивився на ту залізяку, як людина дивиться на годинник, щоб вловити рух годинникової стрілки.





* * *


До 1981 року дядько Отто остаточно розгубив свої клепки. Біднішу людину вже давно посадили би до в’язниці, але мільйони в банку можуть спонукати поблажливо ставитися до багатьох дивацтв їхнього божевільного власника. Особливо в маленькому містечку, де багато хто сподівається, що в заповіті такого божевільного щось може бути виділене й для потреб муніципалітету. Попри це, до 1981 року люди почали серйозно говорити про те, що дядька Отто слід «узяти під замок» для його ж блага. Бо безбарвне, зловісне означення «можливо, небезпечний» вже давно почало витісняти попередній ярлик — «остаточно оскаженілий пацюк з вигрібної ями». Він узяв собі за звичку виходити й люрити на узбіччі дороги, замість того щоб іти до лісу, де була його дощана вбиральня. Іноді він ще й тряс кулаком у бік «Крессвелла», коли справляв нужду, і люди, проїжджаючи повз нього в цей час, думали, що то їм дядько Отто погрожує кулаком.

Вантажівка на тлі мальовничих Білих гір — це одне, а дядько Отто, який справляє нужду на узбіччі з підтяжками, що звисають з колін — це зовсім інше. Це точно не було туристичною принадою.

На той час я вже носив діловий костюм частіше, ніж сині джинси, з яких не вилазив у коледжі, але я і далі возив дядькові Отто продукти раз на тиждень. Я також намагався вмовити його не справляти нужду на узбіччі дороги, принаймні влітку, коли його міг побачити будь-хто з Мічигану, Міссурі чи Флориди, хто випадково проїжджав повз.

Я так і не зміг до нього достукатись. Як він міг перейматися такими дрібницями, коли його хвилювала вантажівка?! Його занепокоєння щодо «Крессвелла» перетворилося на манію. Тепер він стверджував, що вантажівка стоїть на його стороні дороги — власне, просто на його подвір’ї.

— Прокидаюся минулої ночі близько третьої і бачу його просто за вікном, Квентіне, — сказав він. — Я бачив його там, місячне світло відбивалося від його лобового скла, всього за шість футів від того місця, де я лежав, і в мене ледве серце не зупинилося. Воно майже зупинилося, Квентіне.

Я вивів його на вулицю і показав, що «Крессвелл» стоїть там, де він завжди стояв, через дорогу в полі, там, де Маккатчен планував будуватися. Це не допомогло.

— Це лише те, що ти бачиш, хлопче, — сказав він з безмежним презирством, рука з цигаркою трусилася, очі дико закочувались. — Це лише те, що ти бачиш.

— Дядьку Отто, — сказав я, намагаючись бути дотепним, — що бачиш, те й отримуєш.

Він ніби не почув.

— Ця чортова тарадайка заледве не дістала мене, — прошепотів він.

Мене аж холодом обсипало. Він не скидався на божевільного. Він був пригнічений, так, і наляканий, безумовно... але не божевільний. І раптом я згадав, як мій батько підсаджував мене в кабіну тієї вантажівки. Я пам’ятав запах солярки й шкіри... і крові.

— Мало не дістала мене, — повторив він.

І через три тижні це сталося.





* * *


Я і був тим, хто його знайшов. Був вечір середи, і я виїхав із двома пакетами продуктів на задньому сидінні, як робив це майже кожного вечора середи. Вечір був спекотний, паркий. Час від часу десь далеко гриміло. Пам’ятаю, як я нервувався, коли під’їжджав на своєму «Понтіаку» до дороги «Чорний Генрі», і чомусь був упевнений, що щось має статися, але намагався переконати себе, що все це спричинене перепадами атмосферного тиску.

Я проминув останній поворот, і, щойно з’явився будиночок мого дядька, у мене виникла дивна галюцинація — на мить мені здалося, що та клята вантажівка справді стоїть у нього на подвір’ї, здоровенна й громіздка, з облупленою червоною фарбою і прогнилими бортами. Я натиснув на педаль гальма, але ще до того, як моя нога опустилась на неї, я моргнув, і видиво зникло. Але я вже знав, що дядько Отто помер. Жодних звуків труб, жодних миготливих вогнів, а тільки ця проста впевненість, як знання того, як розставлені меблі в знайомій кімнаті.

Я поспіхом заїхав на його подвір’я, вийшов і попрямував до будинку, залишивши продукти в машині.

Двері були відчинені — він ніколи їх не замикав. Якось я запитав його про це, і він терпляче пояснив мені, так, як пояснюють очевидний факт дурневі, що замикання дверей не вбереже від «Крессвелла».

Він лежав на ліжку, яке стояло в кімнаті ліворуч, кухня була відгороджена праворуч. Він лежав у своїх зелених штанях і спідній сорочці, з розплющеними й осклілими очима. Я не думаю, що він був мертвий більше двох годин. Не було ні мух, ані запаху, хоча день був надзвичайно спекотний.

— Дядьку Отто? — покликав я тихо, не чекаючи відповіді. Хіба буде жива людина ось так лежати на ліжку з витріщеними й осклілими очима? Якщо я щось і відчув, то полегшення. Все було скінчено.

— Дядьку Отто? — Я підійшов до нього. — Дядьку...

Я зупинився, вперше побачивши, якою дивно спотвореною здається його нижня частина обличчя — набрякла й викривлена, вперше побачивши, що його очі не просто розплющені, а жахливо вибалушені і просто вилазять із очниць. Але вони не дивилися на двері чи на стелю. Вони були звернені до маленького віконця над його ліжком.

«Прокидаюся минулої ночі близько третьої і бачу його просто за вікном, Квентіне. Він мало не дістав мене».

«Розчавив його, як гарбуз», — почув я слова одного з мудрагелів перукарні, коли сидів, вдаючи, що читаю журнал «Лайф», і вдихав аромати «Віталіса» та крем-олії «Дикий корінь».

«Мало не дістав мене, Квентіне».

Тут був якийсь запах — не перукарні, і не просто сморід брудного старого чоловіка.

Пахло мастилом, як у гаражі.

— Дядьку Отто? — прошепотів я, і поки я йшов до ліжка, де він лежав, мені здалося, ніби я зменшуюсь, і зменшується не тільки мій зріст, а й мій вік... і я знову стаю двадцятирічним, п’ятнадцятирічним, десятирічним, восьмирічним, шестирічним... і нарешті п’ятирічним. Я побачив, як моя тремтяча маленька рука простяглася до його набряклого обличчя. Коли моя долоня торкнулася його обличчя, я підняв голову й побачив, що вікно заповнене сліпучим лобовим склом «Крессвелла» — і хоча це тривало лише мить, я можу заприсягтися на Біблії, що то не було галюцинацією. «Крессвелл» був там, у вікні, менше ніж за шість футів од мене.

Я поклав пальці на одну щоку дядька Отто, а великий палець — на другу, мабуть, бажаючи дослідити цю страшну припухлість. А коли я вперше побачив вантажівку у вікні, моя рука мимоволі спробувала стиснутися в кулак, забувши, що вона вільно обхопила нижню частину обличчя трупа.

Тієї ж миті вантажівка зникла з вікна, розтанула, немов дим — або як привид, чим вона й була, як я гадаю. І в ту ж мить я почув якийсь жахливий звук, якесь булькання, чвиркання. Гаряча рідина наповнила мою руку. Я подивився вниз, відчуваючи рукою не просто податливу плоть і мокроту, але й щось тверде й кутасте. Я придивився і побачив, і отоді я почав кричати. З рота й носа дядька Отто лилася солярка. Солярка витікала з куточків його очей, наче сльози. Солярка фірми «Даймонд джем ойл» — перероблене паливо, яке продається в п’ятигалонних пластикових каністрах, паливо, яким Маккатчен завжди заправляв свій «Крессвелл».

Але там була не тільки солярка, щось стирчало в нього з рота.

Я продовжував кричати, але деякий час не міг поворухнутися, не міг прибрати свою замащену руку від його обличчя, не міг відвести очей від великої жирної штуки, що стирчала в нього з рота, — штуки, яка так спотворила його обличчя.

Нарешті мій параліч ослаб, і я вибіг із дому, не перестаючи кричачи. Перебіг через двір до свого «Понтіака», вскочив у нього і рвонув звідти геть. Продукти, куплені для дядька Отто, посипалися з заднього сидіння на підлогу. Яйця розбилися.

Дивно, що я не вбився за перші дві милі — я глянув на спідометр і побачив, що мчу зі швидкістю більше сімдесяти. Я зупинився і почав глибоко дихати, поки не опанував себе. Я почав розуміти, що просто не можу залишити дядька Отто в тому вигляді, в якому я його знайшов; це могло викликати занадто багато запитань. Мені треба було повернутися.

До того ж, мушу визнати, мене охопила якась диявольська цікавість. Тепер я шкодую про це, шкодую, що піддався тій цікавості, що не втримався і поїхав назад. Тепер я думаю, хай би вже ставили ті свої запитання, що ж тут такого? Але я повернувся. Я стояв перед його дверима хвилин із п’ять — стояв приблизно на тому самому місці і в тій самій позі, в якій він стояв так часто і так довго, і все дивився на ту вантажівку. Постоявши отак, я врешті дійшов висновку: вантажівка, що стояла за дорогою, таки трохи змістилася, зовсім трохи.

Потім я зайшов усередину.

Перші кілька мух вже кружляли й дзижчали над його обличчям. Я побачив маслянисті відбитки на його щоках: великий палець на лівій, три пальці на правій. Я нервово глянув на вікно, де тоді маячила вантажівка... а потім підійшов до його ліжка. Дістав носовичок і витер свої відбитки пальців, а потім відкрив дядькові Отто рота.

З рота випала свічка запалювання «Чемпіон» — здоровенна, старого зразка, завбільшки як кулак циркового силача.

Я прихопив її з собою. Зараз я шкодую, що зробив це, але тоді я був у шоці, просто сам не свій. Було б набагато краще й спокійніше, якби ця штука не лежала тепер у моєму кабінеті, де я можу її бачити, або взяти її в руки й навіть зважити на долоні. Вінтажна свічка запалювання зразка 1920-х років, яка випала з рота дядька Отто.

Якби її там не було, якби я з дурної голови не забрав її з його маленького однокімнатного будиночка, коли тікав звідти вдруге, я, можливо, зумів би переконати себе, що все це — не тільки те, як я вийшов з-за повороту і побачив, що «Крессвелл» сперся на стіну будиночка, наче величезний рудий пес, ай усе решта, це — лише галюцинація. Але ця штука тут; вона відбиває світло. Вона справжня. Вона має вагу. «З кожним роком вантажівка підбирається все ближче», — казав він, і, схоже, мав рацію... але навіть дядько Отто не уявляв, наскільки близько може підкрастися той «Крессвелл».

Міська влада винесла вердикт, що дядько Отто наклав на себе руки, наковтавшись солярки, і ця звістка стала для мешканців Касл-Рока справжньою сенсацією. Карл Дуркін, власник похоронного бюро, людина, скажімо так, зовсім не мовчазна, проговорився, що, зробивши розтин дядька Отто, лікарі знайшли в ньому більше трьох кварт солярки... і не тільки в шлунку. Вона просочила весь його організм.

Однак мешканці міста губилися в здогадках: куди ж він подів потім пластикову каністру? Бо її так і не знайшли.

Як я вже казав, більшість із тих, хто читає ці спогади, не повірить у те, що таке могло статися, якщо тільки щось подібне не траплялося з ними самими. Але вантажівка й досі стримить на полі. І хочете вірте, хочете ні, усе це було насправді.





Ранкові доставки [молочник №1]




Світанок повільно заповнював Калвер-стріт.

Мешканцям будинків, яким не спалось о цій порі, могло здатися, що за вікном ще впевнено панує глупа й темна ніч, але насправді світанок, ступаючи навшпиньках, вже майже пів години огинався околицями. На великому клені на розі Калвер-стріт і Балфур-авеню руда білка моргнула сторожкими очицями й перевела безсонний погляд на сплячі будинки. За пів кварталу від неї горобець, скупавшись у пташиній напувальниці Макензі, задоволено обтрушувався й тріпотів крильцями, розкидаючи навколо себе перламутрові крапельки. Мурашка, блукаючи риштаком, натрапила на крихту шоколаду у викинутій обгортці від цукерки.

Нічний вітерець, який шелестів листям і роздимав фіранки, тепер затих. Клен на розі востаннє пошелестів гілками й завмер, чекаючи на увертюру, яка мала би розпочатися за цим несміливим початком.

Смуга слабкого світла підфарбовувала небо на сході. Чергування нічної пташини-сплюхи закінчилось, і вона поступилася місцем сонним цикадам. Вони засюрчали, спочатку тихо й нерішуче, наче боялися зустрічати день лише власними силами.

Білка пірнула у зморщений отвір дупла на розвилці клена.

Горобець пурхнув на край напувальниці й завмер перед зльотом.

Мурашка також зупинилась над своїм скарбом, наче бібліотекар, що замилувався старовинним фоліантом.

Калвер-стріт тихо тремтіла на освітленому сонцем краю планети — на тій рухомій прямій лінії, яку астрономи називають термінатором.

З тиші неквапом виростав звук, ненав’язливо розростаючись, аж поки вже почало здаватися, що він завжди був там, приглушений сильнішими шумами ночі, яка нещодавно минула. Він зростав, набував чіткості й урешті стало зрозуміло, що видає його двигун вантажівки, яка розвозить молоко.

Вона повернула з Балфура на Калвер. Це була симпатична, бежевого кольору вантажівка з червоними написами на бортах. Білка вистромилась зі зморщеного отвору свого дупла, наче язичок, глянула на вантажівку, а потім нагледіла шматочок пуху, підхожий для вистилання домівки, і швиденько побігла по нього вниз по стовбуру.

Горобець злетів. Мураха вхопила стільки шоколаду, скільки могла втримати, й потягла свій скарб у мурашник.

Цикади заспівали голосніше.

У сусідньому кварталі загавкав собака.

На бортах молоковоза було написано: «МОЛОЧАРНЯ КРАМЕРА». Там була зображена пляшка молока, а під нею напис: «РАНКОВА ДОСТАВКА — НАША ФІРМОВА СПРАВА!».

Молочник був одягнений у синьо-сіру уніформу й берет. Над кишенею золотою ниткою було вишите ім’я: «СПАЙК». Він тихенько насвистував у такт затишному побризкуванню пляшок в холодильній камері позад себе.

Спайк зупинив вантажівку на узбіччі біля будинку Макензі, взяв з підлоги картонну коробку й спустився на тротуар. Він зупинився на мить, вдихнув повітря, свіже, нове й нескінченно таємниче, а потім рішуче попрямував до дверей.

До поштової скриньки за допомогою магніту, схожого на помідорчик, був прикріплений маленький квадратик білого паперу. Спайк прочитав написане уважно й повільно, так наче читав послання, знайдене в старій пляшці, вкритій кіркою грязюки й солі.



1 кв. молока

1 упак. екон. вершків

1 помаранчевий сік

Дякую

Нелла М.



Молочник Спайк задумливо подивився на картонну коробку в руках, поставив її і дістав звідти молоко й вершки. Він ще раз перечитав написане на папірцеві, посунув помідорчик-магніт, щоб переконатися, що не пропустив жодної крапки, коми чи тире, які б могли змінити склад продуктів, знову кивнув, повернув магніт на місце, підняв коробку й повернувся до вантажівки.

В молоковозі було темно, прохолодно й вогко, відчувався якийсь затхлий запах, що змішувався із запахом молочних продуктів. Апельсиновий сік стояв за беладонною. Він витягнув коробку з льоду, знову кивнув і пішов до будинку. Поставив коробку з соком до молока й вершків і повернувся до вантажівки.

Неподалік пролунав п’ятигодинний свисток у промисловій пральні, де працював старий друг Спайка — Роккі. Він подумав про Роккі, який запускає пральні машини в паркій, задушливій спеці, і всміхнувся. Можливо, він побачить Роккі пізніше. Можливо, сьогодні ввечері... коли закінчить доставку.

Спайк завів вантажівку й поїхав далі. На закривавленому гаку для м’ясних туш, вкрученому в стелю кабіни, на ремінці зі штучної шкіри висів маленький транзисторний радіоприймач. Спайк увімкнув його, і тиха музика заграла в такт двигуну, заповнюючи кабіну, поки він їхав до будинку Маккарті.

Записка місіс Маккарті була там, де й завжди, встромлена в щілину для листів. Вона була коротка й містила саму суть:



Шоколад



Спайк дістав ручку, надряпав на ній «Доставлено» і встромив записку назад в отвір для листів. Потім він повернувся до машини. Шоколадним молоком були наповнені два холодильники в самому кінці вантажівки, біля задніх дверей, бо в червні воно дуже добре продавалося. Молочник подивився на холодильники, потім нахилився до них і взяв одну з порожніх коробок з-під шоколадного молока, яку тримав у дальньому кутку. Коробка, звичайно ж, була коричневого кольору, на ній красувався щасливий малюк, а під ним містився напис, який повідомляв споживача про те, що цей продукт молочарні Крамера виготовлений із якісного цільного молока. «НАПІЙ МОЖНА ВЖИВАТИ ГАРЯЧИМ І ХОЛОДНИМ. ДІТИ ЙОГО ДУЖЕ ЛЮБЛЯТЬ!»

Спайк поставив порожню коробку на ящик з-під молока. Потім він відсунув у холодильнику крижинки льоду, поки не побачив банку з-під майонезу. Він узяв її і зазирнув усередину. Тарантул ворушився, але мляво. Від холоду він закляк. Спайк відкрутив кришку банки і перекинув її над порожньою коробкою. Тарантул зробив кволе зусилля, щоб видертися назад по слизькій скляній стінці банки, але йому це не вдалося. Він із глухим стуком упав у порожню коробку з-під шоколадного молока. Молочник обережно закрив коробку, поклав її у свою переноску й швидко поніс її до будинку Маккарті. Павуки були його улюбленцями, вони були найкращими в його арсеналі. День, коли він міг доставити павука, був для Спайка щасливим днем.

Поки він повільно піднімався вгору по Калверу, симфонія світанку вже звучала на весь голос. Перламутрова смуга на сході поступилася місцем рожевому рум’янцю, спочатку ледь помітному, який потім швидко заяскравів до червоного і майже одразу почав бліднути, поступаючись перед літньою блакиттю. Перші промені сонця, гарні, як намальовані в дитячому зошиті для занять у недільній школі, уже чекали свого часу засяяти над обрієм.

Біля будинку Вебберів Спайк залишив пляшечку з-під універсального крему, наповнену гелем із концентрованою кислотою. У Дженнерів він залишив п’ять кварт молока. У них підростали хлопчики. Він ніколи їх не бачив, але на задньому дворі виднівся будиночок на дереві, а на подвір’ї іноді залишалися велосипеди й бейсбольні бити. Коллінзи отримали дві кварти молока й пакет йогурту. А міс Ордвей — пакет гоголь-моголю, з додаванням настоянки беладонни.

Десь за квартал звідси грюкнули двері. Містер Веббер, якому треба було їхати аж у місто, відчинив ґратчасті двері гаража й зайшов усередину, розмахуючи портфелем. Молочник почекав, поки пролунає дзижчання заведеного двигуна маленького «Сааба», і всміхнувся, коли почув його. «Різноманітність — це приправа до життя, — любила повторювати матінка Спайка, царство їй небесне, — але ми — ірландці, а ірландці надають перевагу простій картоплі. Будь простим в усьому, Спайку, і ти будеш щасливим». І це була істинна правда, у чому він постійно переконувався, коли котився по дорозі життя у своєму охайному бежевому молоковозі.

Залишилося лише три будинки.

У Кінкейдів він знайшов записку з написом: «Сьогодні нічого, дякуємо» і залишив закриту пляшку з-під молока, яка на вигляд була порожньою, але містила смертельний газ ціанід. У Вокерсів він залишив дві кварти молока й пінту вершків для збивання.

Коли він дійшов до будинку Мертонів у кінці кварталу, сонячні промені вже пробивалися крізь крони дерев і кидали легкі сітчасті тіні (хоч у класики грай) на тротуар, що йшов повз подвір’я Мертонів.

Спайк нахилився, підняв те, що видивився досвідченим оком, — дуже гарний, плаский з одного боку камінчик для гри в класики — і кинув його. Камінчик упав на лінію. Він похитав головою, усміхнувся і, насвистуючи, пішов далі доріжкою.

Легкий вітерець приніс йому запах промислового господарського мила, і він знову подумав про Роккі. Він був упевнений, що точно зустрінеться з Роккі. Сьогодні ввечері.

Тут записка була прикріплена до газетниці Мертонів:



Доставка скасована.



Спайк відчинив двері й увійшов.

Будинок був холодний, як склеп, і без меблів. Він був порожній, обдертий до нитки. Навіть плита на кухні зникла; на тому місці, де вона стояла, був світліший квадрат лінолеуму.

У вітальні шпалери були здерті зі стін до останнього клаптика. Зник абажур у вигляді кулі. Зі стелі звисала тільки перегоріла, аж чорна, лампочка. Величезна пляма засохлої крові вкривала частину однієї стіни. Вона була схожа на чорнильну пляму з арсеналу психіатра. Посередині неї в штукатурці була значна заглибина, в якій, якщо придивитися, виднівся скуйовджений жмут волосся і кілька дрібненьких уламків кісток.

Молочник кивнув, вийшов із дому й на мить зупинився на ґанку. День мав бути чудовий. Небо вже набуло невинно-блакитного, немов дитяче око, відтінку, і було поцятковане маленькими безхитрісними хмаринками, які бейсболісти називають «ангелочками».

Спайк витягнув записку з газетниці, зім’яв її в кульку й поклав у ліву передню кишеню своїх білих штанів молочника.

Він пішов до вантажівки, зіштовхнувши ногою камінець з лінії намальованих тінню класиків у ринву. Молоковоз, гуркочучи, виїхав за ріг і зник.

День вияснювався.

З будинку вискочив хлопчик. Підняв голову, усміхнувся небу, підхопив пакет молока й поніс у будинок.





Великі колеса: Оповідь хлопців

із пральні [молочник №2]




Роккі та Лео, п’яні в дупу, повільно їхали по Калвер-стріт, потім звернули на Балфур-авеню і рушили в бік Кресента.

Вони сиділи в «Крайслері» Роккі 1957 року випуску. Між ними, п’яно балансуючи на жахливому горбі карданного валу «Крайслера», стояв ящик пива «Айрон Сіті». Це був їхній другий ящик за вечір — вечір насправді розпочався о четвертій годині дня, коли в пральні закінчили прання білизни.

— Гімно на паличці! — лайнувся Роккі, зупинившись на червоне світло блимавки над перехрестям Балфур-авеню і 99-го шосе. Він не дивився на рух в обох напрямках, але злодійкувато зиркнув назад. До його промежини притискалась напівпорожня банка «Ай-Сі», прикрашена барвистим зображенням футболіста Террі Бредшоу. Він зробив ковток і повернув ліворуч на 99-те шосе. Карданний шарнір аж заскреготів, коли вони почали жваво рушати з місця на другій передачі. Перша передача «Крайслера» не працювала вже місяців зо два.

— Дай мені паличку, і я на неї насеру, — послужливо озвався Лео.

— Котра година?

Лео підніс годинника ледь не до носа, так що він майже торкався кінчика сигарети, а потім шалено затягнувся, аж поки зміг роздивитися циферблат.

— Майже восьма.

— Гімно на паличці! — Вони проїхали повз дорожній вказівник із написом «ПІТТСБУРҐ 44».

— Та ніхто не буде тут цього перевіряти, аж до Детройта, — сказав Лео. — Принаймні ніхто при здоровому глузді.

Роккі ввімкнув третю передачу. Коробка передач здавлено застогнала, і «Крайслера» почало корчити, як при нападі petit mal[53]. Врешті судоми минули, стрілка спідометра втомлено піднялась до сорока й зависла там на чесному слові.

Коли вони доїхали до перехрестя шосе 99 і Девон-Стрім-роуд (дорога Девон-Стрім слугувала природним кордоном між містечками Кресент і Девон на протязі приблизно восьми миль), Роккі звернув на останню майже з примхи — хоча, можливо, вже тоді в глибині того, що можна було з натяжкою вважати підсвідомістю Роккі, ворухнувся якийсь невиразний спогад про старого друзяку Репану Шкарпетку.

Після роботи вони з Лео їхали кудись світ за очі.

Був останній день червня, і термін дії наклейки техогляду на «Крайслері» Роккі мав закінчитися рівно о 00:01 завтра. Тобто через чотири години. Навіть менше, ніж через чотири години. Невідворотність цієї події Роккі сприймав страшенно болісно. А ось Лео було начхати. Це ж була не його машина. Крім того, він випив уже стільки пива «Айрон Сіті», що впевнено входив у стан глибокого церебрального паралічу.

Дорога Девон-Стрім пролягала через густий ліс. З обох боків тіснилися величезні дуби й в’язи з пишними кронами, і коли на південно-західну Пенсильванію починала спускатися ніч, весь ліс наповнювався стривоженим шелестом і рухомими таємничими тінями. Ця місцевість була відома як Девонський ліс. Вона прославилась після того, як у 1968 році тут по-звірячому замордували й убили молоду дівчину з її хлопцем. Вони на свою голову усамітнилися в лісі в «Меркурії» 1959 року випуску, який належав хлопцеві. У «Меркурія» були сидіння зі справжньої шкіри і великий хромований орнамент на капоті. Останки хлопця і дівчини виявили на задньому сидінні. А також на передньому сидінні, в багажнику і бардачку. Вбивцю так і не знайшли.

— Та копи сюди й не потикаються, — сказав Роккі. — Тут на дев’яносто миль навколо душі живої немає.

— Дідька лисого. — Це цікаве словосполучення останнім часом збагатило і ввійшло в лексикон найуживаніших слів Лео, при тому, що його загальний словниковий запас не перевищував сорока слів. — Тобі повилазило? Онде місто.

Роккі зітхнув і відсьорбнув пива з бляшанки. Сяйво, на яке кивнув Лео, насправді не було містом, але сперечатися з п’яним у дим хлопцем не було сенсу. Це був новий торговий центр. Потужні дугові натрієві лампи й справді світили дуже яскраво. Дивлячись на те сяйво, Роккі скермував машину на ліве узбіччя, повернув назад, ледь не з’їхавши в правий кювет, розвернувсь і нарешті знову повернувся на свою смугу.

— Гоп, — сказав він.

Лео відригнув і гикнув.

Вони працювали разом у пральні «Нью Адамс» з вересня, коли Лео найняли помічником Роккі в пральні. Лео, молодий двадцятидворічний хлопчина, обличчям схожий на гризуна, мав вигляд, який не полишав сумнівів у тому, що в майбутньому він проведе чимало часу у в’язниці. Він стверджував, що відкладає двадцять доларів на тиждень із зарплати, щоб купити вживаний мотоцикл «Кавасакі». Казав, що з настанням холодів збирається поїхати кудись на захід на цьому мотоциклі. Лео змінив загалом дванадцять місць роботи відтоді, як у шістнадцятирічному віці навіки розлучився зі світом науки. У пральні йому сподобалось. Роккі навчав його різних циклів прання, і Лео вірив, що нарешті вчиться справи, яка обов’язково стане йому в пригоді, коли він дістанеться... а хоч би й Флеґстаффа.

Роккі, значно старший за віком, працював у «Нью-Адамсі» чотирнадцять років, про що свідчили його руки на кермі, білі, як у примари, й поїдені пральними хімікатами.

У 1970 році він відсидів чотири місяці за приховане носіння зброї. Його дружина, на той час вагітна третьою дитиною, раптом заявила: 1) що це не його, Роккі, дитина, а молочника; і 2) що вона хоче розлучитися з ним на підставі психічної жорстокості.

Дві речі в цій ситуації змусили Роккі носити при собі незареєстровану зброю: 1) йому наставили роги; і 2) йому наставив роги, хто б ви подумали, отой довбаний молочник, з риб’ячими очицями й довгими патлами, на ім’я Спайк Мілліґан. Спайк працював водієм на молочній фермі Крамера у відділі доставки.

Якийсь молочник, Боже ж ти мій! А здохнути не хочеш, молочнику? Просто сторчака в канаву й здохнути, га? Навіть для Роккі, який ніколи не просувався далі читання коміксів «Флірз Фанніз» на вкладках у жувальну гумку, яку він невтомно жував на роботі, ця ситуація здавалася заяложеною і банальною до неможливості.

В результаті він своєю чергою повідомив дружину про два факти: 1) що розлучення не буде; і 2) що він збирається прочистити Спайку Мілліґану мізки й направити його на шлях істинний. Років із десять тому він придбав пістолет 32-го калібру, з якого час від часу стріляв по пляшках, консервних банках і маленьких собачках. Того ранку він вийшов зі свого будинку на Оук-стріт і попрямував до молочарні, сподіваючись застати Спайка, коли той закінчить ранкову доставку.

Дорогою Роккі зазирнув у забігайлівку «Чотири кути», щоб випити кілька кухлів пива — шість, вісім, може, двадцять. Важко пригадати. Поки він пив, дружина викликала копів. Вони вже чекали на нього на розі Оук і Балфур. Роккі обшукали, і один із копів витягнув у нього з-за пояса пістолет 32-го калібру.

— Думаю, тобі доведеться на певний час відлучитися, хлопче, — сказав йому полісмен, який знайшов пістолет, і саме так Роккі й учинив. Наступні чотири місяці він провів, перучи простирадла й наволочки для штату Пенсильванія. За цей час його дружина отримала розлучення в Неваді, і коли Роккі вийшов із в’язниці, вона жила собі любісінько зі Спайком Мілліґаном у багатоквартирному будинку на Дейкін-стріт із рожевим фламінго на галявині перед будинком. Окрім двох старших дітей (Роккі все ще більш-менш вважав їх своїми), у подружжя з’явилося немовля, яке мало такі самі риб’ячі очі, як і в його батечка. А ще вони отримували на нього п’ятнадцять доларів аліментів на тиждень.

— Роккі, здається, мене захитує, — сказав Лео. — Може, зупинимося і вип’ємо?

— Мені треба дістати наклейку на колеса, — сказав Роккі. — Це дуже важливо. Чоловік без коліс це не чоловік.

— Ніхто при здоровому глузді не буде це перевіряти, я ж тобі казав. У нього немає поворотників.

— Вони блимають, якщо я одночасно натискаю на гальма, а при повороті будь-хто натискає на гальма, інакше ризикує перекинутися.

— Вікно з цього боку тріснуло.

— Я його опущу.

— А якщо інспектор попросить тебе підняти його, щоб він міг перевірити?

— Я спалю цей міст, коли до цього дійде, — холоднокровно відповів Роккі.

Він кинув порожню пивну бляшанку й узяв нову. На новій було зображення Франко Гарріса. Очевидно, компанія «Айрон Сіті» цього літа вирішила догодити прихильникам зірок футбольної команди «Стілерс». Він зірвав кришку. В отвір полізла піна.

— Шкода, що в мене немає жінки, — зронив раптом Лео, втупившись у темряву і якось дивно посміхаючись.

— Якби у тебе була жінка, ти б ніколи не вибрався на захід. Жінка тільки те й робить, що не дає чоловікові знятися з місця й поїхати далі на захід. Так уже вони влаштовані, ці жінки. Це їхня місія. Хіба ти не казав мені, що хочеш поїхати на захід?

— Так, і я не тільки хочу, а й поїду.

— Нікуди ти не поїдеш, — сказав Роккі. — Ось заведеш собі бабу, і дуже скоро вона тебе кине. А потім — аліменти. Там, де баба, там все завжди кінчається аліментами. Машини кращі. Тримайся машин — моя тобі порада.

— Тільки дідька лисого її трахнеш, ту твою машину.

— Ну, це як сказати, — заперечив Роккі й хихикнув.

Ліс почав відступати від нових осель. Ліворуч замиготіли вогні, і Роккі раптом різко вдарив по гальмах. Поворотні й габаритні вогні увімкнулися одночасно, про що й попереджав Роккі. Лео сіпнувся вперед, розливаючи пиво на сидіння.

— Що? Що таке?

— Глянь-но, — сказав Роккі. — Здається, я знаю цього хлопця.

Ліворуч на узбіччі дороги стояв благенький, напівзруйнований гараж, а поряд — заправка «Цитго». На вивісці спереду було написано:



БОБ. ЗАПРАВКА І РЕМОНТ

БОБ ДРІСКОЛЛ, ПРИВ. ВЛАСН.

ВИРІВНЮВАННЯ ПЕРЕДНЬОЇ ЧАСТИНИ

КУЗОВА — НАША СПЕЦІАЛІЗАЦІЯ

ЗАХИСТИ СВОЄ БОГОМ ДАНЕ ПРАВО

НОСИТИ ЗБРОЮ!



І нижче, в самому низу:



СТАНЦІЯ ДЕРЖАВНОЇ ІНСПЕКЦІЇ № 72



— Та ніхто при здоровому глузді... — завів своєї Лео.

— Це ж Боббі Дрісколл! — заверещав Роккі. — Ми з Боббі Дрісколлом разом ходили до школи! Вважай, нам дуже пощастило! Зараз усе буде, обіцяю!

Він трохи невпевнено з’їхав з дороги, освітивши фарами відчинені навстіж двері гаража. Витиснув зчеплення і з ревінням під’їхав до дверей. Звідти вибіг сутулий чоловік у зеленому комбінезоні, відчайдушно зупиняючи його жестами.

— Гей, Бобе! — радісно закричав Роккі. — Агооов, Репана Шкарпетко!

Вони зачепили стіну гаража. У «Крайслера» стався ще один напад, цього разу вже grand mal[54]. На кінці провислої вихлопної труби з’явилося маленьке жовте полум’я, а за мить пішов клубок синього диму. Машина з полегшенням заглухла. Лео кинуло вперед, і він знову розлив пиво. Роккі завів двигун і від’їхав назад для наступної спроби.

До них підбіг Боб Дрісколл, рясно сиплячи нецензурною лайкою і розмахуючи руками.

— ...в біса, витворяєш, сучий ти си...

— Боббі! — аж завив Роккі, його збудження було майже оргазмом. — Гей, Репана Шкарпетко! Що це ти там бурмочеш, друже?

Боб зазирнув у вікно Роккі. У нього було перекошене, втомлене обличчя, яке майже цілком ховалося в тіні, відкинутій козирком його кепки.

— Хто це тут назвав мене Репаною Шкарпеткою?

— Я! — з готовністю рявкнув Роккі. — Це я, старий ти рукоблуде! Твій давній приятель!

— Та хто це в біса...

— Джонні Роквелл! Тобі повилазило, чи ти здурів?

— Роккі? — невпевнено запитав Дрісколл.

— Авжеж, сучий ти сину!

— Господи Ісусе. — По обличчю Боба повільно й неохоче почала розповзатися усмішка. — Це ми з тобою не бачились з тих пір, як... либонь, з тієї гри в Кетамаунтс...

— Так і є! Але ж який шикарний був матч, га?

Роккі ляснув себе по стегну, розливши пиво на підлогу автомобіля і собі на штани. Лео відригнув.

— Ще б пак. Перший і останній раз, коли наш клас виграв. Але й тоді нам не світило виграти чемпіонат. Послухай, ти пом’яв бік мого гаража, Роккі. Ти...

— Так, все той же Репана Шкарпетка. Все той же старий друзяка. Ти зовсім не змінився, навіть волосся. — Роккі запізніло зазирнув під козирок бейсболки, сподіваючись, що це правда. Однак виявилося, що старий Репана Шкарпетка частково або повністю облисів. — Господи! Це ж треба, щоб ми отако зустрілися, га? То ти нарешті одружився з Марсі Дрю чи ні?

— Так, чорт забирай. Ще в сімдесятому. А ти ж де ошивався?

— У буцегарні, де ж іще. Послухай, старий, можеш оглянути цю крихітку?

— Ти маєш на увазі свою машину? — знову насторожився Боб.

Роккі зареготав.

— Ні, мою стару дупу! Звісно, мою машину! То зможеш?

Боб відкрив рота, щоб сказати «ні».

— До речі, познайомся, це мій старий друг Лео Едвардс. Лео, хочеш познайомитися з єдиним баскетболістом зі школи «Кресент Хай», який не міняв шкарпетки протягом чотирьох років?

— Приємно познайомитись, — сказав Лео, так як напучувала його мати в ті рідкісні моменти, коли бувала тверезою.

Роккі хихикнув.

— Хочеш пива, старий?

Боб відкрив рота, щоб сказати «ні».

— Ось глянь, який тут прикол! — вигукнув Роккі. Він сіпнув за кільце.

Пиво, потривожене стрімким ударом об стіну гаража Боба Дрісколла, перелилося через кришку й вилилось на зап’ястя Роккі. Роккі тицьнув банку в руку Боба. Боб швидко сьорбнув, щоб не залити власну руку.

— Роккі, ми зачиняємось о...

— Та тут діла на секунду, на одну секунду. Ось давай, я покажу. Тут просто якась дурня.

Роккі потягнув важіль перемикання передач на реверс, повернув ключ, натиснув на педаль газу й ривком завів «Крайслер» всередину. За хвилину він вийшов, потискаючи вільну руку Боба, немов якийсь політик. У Боба був ошелешений вигляд.

Лео сидів у машині, дудлячи пиво з нової банки. Ще й пукав при цьому. Він завжди пукав, випивши багато пива.

— Гей! — сказав Роккі, спотикаючись навколо купи іржавих ковпаків. — А ти пам’ятаєш Діану Раклхаус?

— Ще б пак, — відповів Боб, мимоволі дурнувато посміхнувшись. — Це та, в якої були такі великі... — Він склав долоні чашечками й приклав їх до грудей.

Роккі аж завив.

— Точно, це вона! Ти мене зрозумів, друзяко! Вона так і живе в місті?

— Здається, вона переїхала до...

— Ясно, — сказав Роккі. — Ті, хто не залишаються, завжди переїжджають. То ти зможеш наклеїти картку на цю мою свинку, так?

— Ну, моя дружина сказала, що чекатиме мене на вечерю, і ми зачиняємось о...

— Господи, це б мені дуже допомогло, якби ти зміг. Я був би дуже вдячний. Я міг би допомогти твоїй дружині з пранням. Це ж моя робота. Прання. Працюю в пральні «Нью-Адамс».

— А я вчуся, — сказав Лео і знову пукнув.

— Переперу їй усю білизну, все, що захочеш. Що скажеш, Боббі?

— Ну, думаю, я міг би її оглянути.

— Оце діло, — сказав Роккі, плескаючи Боба по спині й підморгуючи Лео. — А ти, я бачу, все той же старий Репана Шкарпетка. Просто диво, що за хлопець!

— Еге ж, — зітхнув Боб, посьорбуючи пиво з банки. Його масні пальці майже повністю затуляли зображення Підступного Джо Ґріна. — Ти добряче побив свій бампер, Роккі.

— Покажи їй свій клас. Клятій машині потрібен класний майстер. Хоча, з іншого боку, це просто довбана купа коліс, гвинтиків і всяких там коліщаток, якщо ти розумієш, про що я.

— Так, думаю, що...

— Ну от! О, а хочеш познайомитися з хлопцем, з яким я працюю? Лео, це єдиний баскетболіст із...

— Ти вже нас познайомив, — сказав Боб з м’якою, розпачливою усмішкою.

— Як поживаєте, — пробелькотів Лео, намацуючи ще одну бляшанку «Айрон Сіті». Перед очима в нього раптом замиготіли тонкі сріблясті смужки, схожі на сліпучі залізничні колії, якими вони бувають в полудень спекотного літнього дня.

— ...школи «Кресент Хай», який чотири роки не змінював своїх...

— Не хочеш показати мені свої фари, Роккі? — запитав Боб.

— Аякже. Чудові фари. Галогенні, азотні чи ще якісь там у біса. У них є клас. Ану ввімкни ці довбані вінички, Лео.

Лео увімкнув двірники.

— Тут нормально, — терпляче сказав Боб. Він зробив великий ковток пива. — То що там з фарами?

Лео увімкнув фари.

— Дальнє світло?

Лео намацував лівою ногою вимикач освітлення. Він був майже впевнений, що той має бути десь там, унизу, і нарешті натрапив на нього. Сніп променів різко висвітив силуети Роккі й Боба, як це іноді роблять полісмени, освітлюючи місце пригоди.

— Довбані азотні фари, що я тобі казав? — вигукнув Роккі, а потім захихикав. — Чорт забирай, Боббі! Який же я радий нашій зустрічі! Побачитися з тобою навіть краще, ніж отримати чек поштою!

— А як щодо поворотників? — запитав Боб.

Лео невиразно всміхнувся Бобу й нічого не зробив.

— Краще давай я, — сказав Роккі й сів за кермо, при цьому добряче вдарившись головою об раму. — Схоже, хлопчина не дуже добре почувається. — Він різко натиснув на гальма, одночасно увімкнувши поворотники.

— Гаразд, — сказав Боб, — але чи працюватимуть вони без гальм?

— А десь в інструкції з техогляду сказано, що вони мають працювати самі собою? — хитро глянувши на Боба, запитав Роккі.

Боб зітхнув. Дружина чекала його на вечерю. У неї були великі пласкі груди й вибілене волосся, чорне біля коріння. Вона дуже полюбляла пончики «Дюжина», які продавалися в місцевому магазині «Гігантський орел». Коли його дружина приходила в гараж у четвер ввечері за своїми грошима для бінґо, її волосся зазвичай було накручене на великі зелені бігуді, прикриті зеленим шифоновим шарфиком.

Через це її голова нагадувала якийсь футуристичний AM/FM-радіоприймач. Одного разу він прокинувся годині о третій ночі й довго дивився на її мляве бліде обличчя у бездушних мертвотних відблисках вуличного ліхтаря за вікном їхньої спальні. Він подумав, як же це легко — просто різко навалитися на неї зверху, просто натиснути коліном на живіт, щоб із неї вийшло все повітря і вона не могла кричати, просто обхопити обома руками її шию і душити щосили. А потім просто покласти її у ванну, порубати на дрібні шматочки й порозсилати поштою по всьому світу, наприклад, «Роберту Дрісколу, до запитання». Куди завгодно. Ліма, Індіана. Північний полюс, Нью-Гемпшир. Інтер-курс, Пенсильванія. Канкл, Айова. Та хоч куди. Це ж так просто. Один Бог знав, скільки разів це вже робилося раніше.

— Ні, — сказав він Роккі, — здається, ніде в правилах не сказано, що вони повинні працювати самі собою. Саме так. Отакими словами. — Він перевернув бляшанку, і рештки пива булькнули йому в горло. У гаражі було тепло, він ще не вечеряв. І він відчув, як пиво одразу ж ударило йому в голову.

— Гей, Репана Шкарпетка залишився без питва! — сказав Роккі. — Дай-но йому ще баночку, Лео.

— Ні, Роккі, мені вже, мабуть...

Лео, який не дуже добре бачив, нарешті намацав повну банку. «Хочеш із вайд-ресівером?» — запитав він і передав банку Роккі. Роккі тицьнув її Бобу, чиї заперечення вщухли, коли його рука відчула приємну прохолоду бляшанки. На ній виднілася усміхнена фізіономія піттсбургського ресівера Лінна Свонна. Боб відкрив її. Лео пукнув на радощах.

Якусь мить усі вони сьорбали з бляшанок із портретами футболістів.

— А клаксон працює? — нарешті запитав Боб, вибачливо порушуючи мовчанку.

— Аякже. — Роккі давонув ліктем по кружечку на кермі. Той ледве писнув. — Акумулятор трохи розрядився.

Вони мовчки пили.

— Той чортів пацюк був завбільшки як кокер-спанієль! — вигукнув раптом Лео.

— Хлопчина забагато випив, — пояснив Роккі.

Боб замислився.

— Угу-у, — протяг він.

Це чомусь так насмішило Роккі, що він зареготав з повним ротом пива, аж трохи пива потекло з його носа. І тепер уже засміявся Боб. Роккі дуже зрадів, почувши його сміх, бо коли вони приїхали, Боб здавався зовсім сумним і пригніченим, аж наче приголомшеним.

Вони ще деякий час пили мовчки.

— Діана Раклхаус, — мрійливо промовив Боб.

Роккі пирхнув.

Боб хихикнув і приклав складені чашечкою долоні до грудей.

Роккі засміявся і приклав свої, тільки ще більше їх відстовбурчив.

Боб реготнув.

— А пам’ятаєш фотографію Урсули Андресс, яку Тінкер Джонсон почепив на дошку оголошень старої Фрімантл?

Роккі аж завив од сміху.

— І ще попідмальовував ті її балони... майже вдвічі роздув.

— ...а її ледь інфаркт не вхопив...

— Вам добре сміятися, — похмуро сказав Лео і пукнув.

Боб моргнув на нього.

— Та?

— Вам смішно, — сказав Лео. — Кажу, ви обидва можете сміятися. У вас же немає дірки в спині.

— Не слухай його, — сказав Роккі трохи стурбовано. — Хлопчина хильнув зайвого, от і все.

— То в тебе що, справді дірка в спині? — запитав Боб у Лео.

— Це пральня, — сказав Лео, усміхаючись. — У нас там такі здоровенні барабани, кумекаєш? Тільки ми називаємо їх колесами. Це пральні барабани. Саме тому ми називаємо їх колесами. Я завантажую їх, розвантажую, знову завантажую. Кладу лайно брудним, виймаю чистим. Це те, що я роблю, і я роблю це класно. — Він дивився на Боба з божевільною впевненістю. — І від цього в мене дірка в спині зробилася.

— Та ну? — Боб дивився на Лео із захопленням. Роккі неспокійно переступив із ноги на ногу.

— Там у даху дірка, — сказав Лео. — Якраз над третім колесом. Вони круглі, розумієш, тому ми називаємо їх колесами. Коли йде дощ, вода стікає вниз. Кап, кап, кап. Кожна крапля б’є мене — бах! — по спині. Тепер у мене там дірка. Ось така. — Він зробив долоню човником вигин однією рукою. — Хочеш подивитися?

— Чого б це він дивився на якісь там каліцтва! — крикнув Роккі. — Ми тут гомонимо про давні добрі часи. До того ж у твоїй спині немає ніякої довбаної дірки!

— Я хочу її побачити, — сказав Боб.

— Вони круглі, тому ми називаємо їх пральня, — сказав Лео.

Роккі всміхнувся і поплескав Лео по плечу.

— Досить цих розмов, мій юний друже, бо підеш додому пішки. А тепер чому б тобі не передати мені мого тезку, якщо він ще залишився?

Лео покопирсався в коробці з пивом і через деякий час простяг Роккі бляшанку з портретом Роккі Блаєра.

— Ну от, зовсім інша справа! — знову повеселів Роккі.





* * *


Коробку пива добили десь за годину, і Роккі намагався відправити п’яного як чіп Лео до супермаркету «Полін» за добавкою. На той час очі в Лео були червоні, як у тхора, сорочка розстебнулася. Він із короткозорою зосередженістю намагався дістати свої сигарети «Кемел» із закачаного рукава сорочки. Боб пішов у душ помочитися і виспівував там шкільний гімн.

— Я не хочу туди йти, — ледве володаючи язиком, пробурмотів Лео.

— Так, але ти п’яний в дупу, щоб їхати туди на машині.

Лео, заточуючись, ходив півколами, все ще намагаючись витягнути сигарети з рукава сорочки.

— Там темно. І холодно.

— Ти хочеш наклейку на машину чи ні? — зашипів на нього Роккі. Йому вже почали ввижатися якісь дивні речі. Найчастіше на очі потрапляв величезний жук, замотаний у павутину в дальньому кутку.

Лео глипнув на нього своїми криваво-червоними очима.

— А це не моя машина, — раптом заявив він, скорчивши дурника.

— Раз так, то ти на ній більше ніколи не поїдеш, якщо не підеш і не принесеш пиво, — відрізав Роккі. Він злякано глянув скоса на дохлого жука в кутку. — Спробуй і побачиш, чи я жартую.

— Та добре, — заскиглив Лео. — Гаразд, чого ото зразу заводитись.

Дорогою його двічі заносило в канаву, поки він ледве доплентався до повороту, і ще раз — на зворотному шляху. Коли він нарешті знову опинився в теплі й світлі гаража, обидва його товариші по чарці ревли шкільний гімн. Бобу вдалося якимось макаром затягнути «Крайслер» на підйомник. Він блукав під ним, роздивляючись брудні й іржаві нутрощі машини.

— У твоїй вихлопній трубі є кілька дірок, — сказав він.

— Та де б там взялася вихлопна труба, — відповів Роккі.

Обом цей жарт здався до сліз смішним.

— Пиво прибуло! — оголосив Лео, поставив ящик, сів на обід колеса й одразу ж поринув у дрімоту. Дорогою назад він сам випив три банки, щоб легше було нести.

Роккі подав Бобу пиво й собі взяв банку.

— Ну що, наввипередки? Як у давні добрі часи?

— Ще б пак, — сказав Боб і ледь помітно усміхнувся.

По думки він уже бачив себе в кабіні низько посадженого, обтічного боліда Формули-1, одна його рука хвацько лежала на кермі, чекаючи відмашки прапорцем, а друга торкалася талісмана — орнамента з капота «Меркурія» 59-го року випуску. Він забув про все — і про вихлопну трубу Роккі, і про свою нечупарну дружину з її транзисторними бігуді.

Вони відкрили пиво й виглитали його. Це була нічия, ніздря в ніздрю. Обидва кинули бляшанки на потрісканий бетон і одночасно підняли середні пальці. Їхні відрижки відлунювали від стін, наче рушничні постріли.

— Яку давні добрі часи, — зажурено промовив Боб. — Нічого не буває, як у давні часи, Роккі.

— Так, чи ж мені не знати, — погодився Роккі. Він гарячково шукав у голові якусь глибоку, світлу думку і таки видобув її. — Ми старіємо з кожним днем, Шкарпетко.

Боб зітхнув і знову відригнув. Лео вкотре пукнув у кутку і почав наспівувати «Забирайся з моєї хмаринки».

— Спробуємо ще разочок? — запитав Роккі, простягаючи Бобу ще одну банку пива.

— Я теж, — відповів Боб зовсім уже сумно, думаючи все про ті ж «давні часи», — я теж, Роккі, друже.





* * *


Коробка, яку приніс Лео, спорожніла опівночі, а на лівій стороні лобового скла машини Роккі з’явилася нова картка техогляду, прикріплена під якимсь хмільним кутом. Перед тим, як наклеїти наліпку, Роккі сам вписав потрібну інформацію, старанно переписуючи цифри з пошарпаного і засмальцьованого техпаспорта, якого він нарешті відкопав у бардачку. Працювати доводилося обережно, бо в очах у нього троїлося. Боб сидів, схрестивши ноги на підлозі, як майстер йоги, а перед ним стояла напівпорожня банка з-під «Ай-Сі». Він непорушно дивився в нікуди.

— Ти просто врятував мені життя, Бобе, — сказав Роккі. Він штовхнув Лео ногою в бік, щоб розбудити його. Лео застогнав і пукнув. Його повіки ненадовго закліпали, заплющилися, а потім широко розплющились, коли Роккі знову штовхнув його ногою.

— Ми вже вдома, Роккі? Ми...

— Не буди мою, Боббі, — весело вигукнув Роккі. Він вхопив Лео попід руки й ривком поставив на ноги. Лео верескнув з несподіванки. Роккі потяг його до «Крайслера» і штурхонув на заднє сидіння. — Ми якось іще заїдемо і знову гарненько посидимо.

— Ото колись були деньки, — промовив Боб. У нього сльози бриніли на очах. — Відтоді все стає тільки гірше й гірше, ти розумієш?

— Ще б пак, — сказав Роккі. — Усе переробляється й перепаскуджується. Але ти просто тримай хвіст пістолетом і не роби нічого такого, чого б я не...

— Моя дружина не спала зі мною вже півтора року, — пожалівся Боб, але його слова заглушив кашель двигуна Роккі.

Боб звівся на ноги й дивився, як «Крайслер» виїжджає з гаража, черкнувши боком по лівій стулці дверей.

Лео висунувся з вікна з блаженною усмішкою ідіота.

— Гей, шоферюго, заходь якось до пральні. Я покажу тобі дірку в мене в спині. Покажу тобі свої колеса! Я покажу тобі... — Раптом, немов у якійсь комедії, із вікна вистромилась рука Роккі, схопила його за шкірку й затягла в темряву машини.

— Бувай, друже! — гукнув Роккі.

«Крайслер» виконав п’яний слалом навколо трьох острівців бензоколонок і рвонув у ніч. Боб дививсь услід, поки задні ліхтарі не стали лише мерехтливими світлячками, а потім важкою ходою посунув у гараж. На його захаращеному верстаку лежала хромована прикраса від якоїсь старої машини. Він почав перебирати її в руках, і невдовзі вже плакав п’яними сльозами за недосяжними давніми часами. Пізніше, десь після третьої години ночі, він задушив свою дружину, а потім спалив будинок, щоб усе здавалося нещасним випадком.





* * *


— Господи, — пробурмотів Роккі Лео, коли гараж Боба зменшився до цятки білого світла позаду них. — Як тобі це? Ех ти, старий, Репана Шкарпетко. — Роккі досяг тієї стадії сп’яніння, коли людина вже не відчуває своєї цілісності, якимсь дивом тримаючись за крихітний вогник тверезості, що ледь блимає десь глибоко всередині свідомості.

Лео не відповів. У блідо-зеленому світлі інструментів на приладовій панелі, він був схожий на мишеня Сонька, запрошеного Алісою на Божевільне чаювання в Дивокраї.

— Добряче його життя пошарпало, — не вмовкав Роккі. Якийсь час він їхав лівою смугою, потім «крайслер» стало заносити праворуч. — Схоже старий вирубився. Для тебе це добре. Напевно, завтра й не згадає, що ти йому наплескав. А то все могло б скластися інакше... Скільки разів тобі казати, щоб ти навіть не заїкався про ту дурну дірку, яка в тебе начебто в спині?

— Ти ж знаєш, що у мене є дірка в спині.

— Ну й що?

— Це моя дірка, ось що. І я буду говорити про свою дірку тоді, коли я...

Раптом він озирнувся.

— Вантажівка позаду нас. Щойно виїхала з тієї бічної дороги. Фари вимкнені.

Роккі подивився в дзеркало заднього огляду. Так, вантажівка була там, і її форма була характерною. Це був молоковоз. Йому не потрібно було читати напис «МОЛОЧАРНЯ КРАМЕРА» на боці, щоб зрозуміти, чия це вантажівка.

— Це Спайк, — перелякано сказав Роккі. — Це Спайк Мілліґан! Господи, я думав, що він робить тільки ранкові доставки!

— Хто?

Роккі не відповів. Губи розпливлися в злісній, п’яній посмішці. Вона не торкнулася його очей, які зараз були величезні й червоні, як спиртівки.

Він раптом утопив педаль газу, і «Крайслер», відригуючи синій масляний дим, неохоче й зі скрипом почав розганятися до шістдесяти.

— Гей! Ти занадто п’яний, не жени так швидко! Ти...

Лео розгублено притих, ніби згубивши думку. Повз них пролітали дерева й будинки, розпливчасті плями на опівнічному кладовищі. Вони промчали повз знак «Стоп» і миттю здолали пагорб, на секунду з’їхавши з дороги. Коли вони спускалися, низько підвішений глушник викресав іскри на асфальті.

Ззаду дзенькали й торохтіли бляшанки. Обличчя гравців «Піттсбурґ Стілерс» покочувалися туди-сюди, то потрапляючи на світло, то ховаючись у тінь.

— Я пожартував! — дико заверещав Лео. — Немає там ніякої вантажівки!

— Це він, і він вбиває людей! — закричав Роккі. — Я бачив його жука в гаражі! Чорт забирай!

Вони з ревінням вискочили на Південний пагорб по зустрічній смузі. «Універсал», що їхав назустріч, шалено занесло на гравійному узбіччі, і він з’їхав у кювет, щоб уникнути зіткнення. Лео озирнувся назад. Дорога була порожня.

— Роккі...

— Ану, спробуй дожени мене, Спайку! — зарепетував Роккі. — Просто візьми й дожени мене!

«Крайслер» розігнався до вісімдесяти, швидкість, про яку Роккі, бувши тверезим, навіть подумати побоявся б. Вони здолали поворот, який вів на Джонсон Флет-роуд, аж з-під лисих шин Роккі вирвався дим. «Крайслер» прорізав ніч, наче привид, фарами обмацуючи порожню дорогу попереду.

Раптом із темряви на них із ревом вилетів «Меркурій» 1959 року, він мчав по розділювальній смузі. Роккі закричав і підняв руки, затуляючи обличчя. Лео встиг побачити, що в «Меркурія» відсутній орнамент на капоті, перш ніж сталося жахливе зіткнення.





* * *


На перехресті за пів милі позаду замиготіли вогні, і молоковоз із написом «МОЛОЧАРНЯ КРАМЕРА» рушив до стовпа полум’я і покрученого чорного громаддя посеред дороги. Він їхав, не поспішаючи. На закривавленому гаку для м’ясних туш, вкрученому в стелю кабіни, на ремінці зі штучної шкіри висів маленький транзисторний радіоприймач. Із нього долинав ритм-енд-блюз.

— Ну, от, — сказав Спайк. — А тепер поїдемо до будинку Боба Дрісколла. Він думає, що в нього в гаражі є бензин, але я не впевнений, що це так. Це був дуже довгий день, ти згоден?

Але коли він обернувся, кузов вантажівки був порожній. Навіть жук зник.





Бабуся




Мати Джорджа пішла до дверей, потім завагалася, повернулась і скуйовдила Джорджу волосся.

— Я не хочу, щоб ти хвилювався, — сказала вона. — З тобою все буде добре. І з бабусею теж.

— Звичайно, зі мною все буде гаразд. Скажи Бадді, щоб тримав хвіст трубою.

— Що, вибач?

Джордж усміхнувся.

— Хай не кисне й тримається.

— О, дуже кумедно. — Вона всміхнулась йому силуваною, розгубленою усмішкою. — Джордже, ти впевнений...

— Все буде добре.

«Впевнений у чому? Ти впевнений, що не боїшся залишатися наодинці з бабусею? Про це вона збиралася запитати?»

Якщо так, то відповідь: ні. Зрештою, йому вже було не шість років, як тоді, коли вони вперше приїхали сюди, в Мейн, щоб доглядати за бабусею, і він плакав від жаху, коли бабуся простягала до нього свої важкі руки зі свого білого вінілового крісла, яке завжди пахло яєчнею, яку вона їла, і солодкою пудрою, яку мама Джорджа втирала в її мляву, зморшкувату шкіру; вона простягала свої білосніжні руки, бажаючи, щоб він підійшов до неї і пригорнувся до її величезного й важкого старого білосніжного тіла. Бадді підходив до неї, потрапляв у сліпі бабусині обійми, і нічого, Бадді вийшов звідти живим... але Бадді був на два роки старший.

Тепер Бадді зламав ногу і лежав у лікарні в Льюїстоні.

— У тебе є номер лікаря, якщо раптом щось піде не так. Але цього не станеться. Правда ж?

— Звичайно, — сказав він і проковтнув щось сухе в горлі. Він усміхнувся.

Він природно всміхнувся? Авжеж. Звісно, що так. Він більше не боявся бабусі. Зрештою, йому було вже не шість років. Мама збиралася в лікарню до Бадді, а він залишиться тут і триматиме хвіст трубою.

Побуде трохи з бабусею. Без проблем.

Мама знову пішла до дверей, знову завагалась і знову повернулася, усміхаючись своєю непевною, розгубленою, силуваною усмішкою.

— Якщо вона прокинеться і попросить чаю...

— Я знаю, — сказав Джордж.

Він бачив, якою вона була наляканою і стурбованою за цією розгубленою усмішкою. Вона хвилювалася за Бадді, за Бадді та його дурнувату бейсбольну Лігу Поні, тренер якої зателефонував і сказав, що Бадді травмувався під час гри на базі. Джордж щойно прийшов зі школи, сидів за столом, їв печиво й пив «Нестле Квік», коли його мати якось смішно охнула й запитала: «Травмувався? Бадді? Наскільки серйозно?».

— Я знаю все це, мамусю. Я в курсі. Без проблем. Можеш спокійно йти.

— Ти хороший хлопчик, Джордже. Не бійся. Ти більше не боїшся бабусі, еге ж?

— Ха, — сказав Джордж і широко всміхнувся. Усмішка була дуже приємною; усмішка хлопця, який без проблем тримав хвоста трубою і був у курсі діла, усмішка хлопця, якому давно вже не шість років. Він судомно ковтнув. Це була чудова усмішка, але яка приховувала за собою одне дуже сухе горло.

Відчуття було таке, ніби його горло всередині було обплетене вовняними нитками.

— Передай Бадді, що мені шкода, що він зламав ногу.

— Передам, — відповіла вона і знову пішла до дверей. О четвертій годині у вікно зазирнуло сонце. — Слава Богу, що ми взяли спортивну страховку, Джорджі. Не знаю, що б ми робили, якби її не було.

— Скажи йому, я сподіваюсь, що він не пустив на базу того лоха.

Вона всміхнулася своєю розгубленою усмішкою, жінка, якій трохи за п’ятдесят, з двома пізніми синами — одному тринадцять, другому одинадцять, і без чоловіка. Цього разу вона відчинила двері, і прохолодний шепіт жовтня проник крізь передпокій.

— І пам’ятай, доктор Арліндер...

— Обов’язково, — запевнив він. — Тобі краще йти, бо поки ти доберешся туди, йому вже гіпс накладуть.

— Бабуся, напевно, спатиме весь час, — сказала мама. — Я люблю тебе, Джорджі. Ти хороший син. — На цьому вона зачинила двері.

Джордж підійшов до вікна і дивився, як вона, витягаючи ключі з сумочки, поспішає до старого «Доджа» 69-го року, що спалював забагато бензину та мастила. Тепер, коли вона вийшла з дому й не знала, що Джордж дивиться на неї, силувана усмішка зникла, і на її обличчі залишилась тільки розгубленість, страх і хвилювання за Бадді. Джорджеві стало її шкода. До Бадді теплих почуттів він не мав. Старший братик часто розважався тим, що збивав Джорджа з ніг, сідав на нього зверху, придавлював йому колінами плечі і гамселив ложкою по лобі, поки той ледь не божеволів (Бадді називав це «Тортури китайця-язичника ложкою» і реготав як божевільний, а іноді катував його доти, поки Джордж не починав плакати); Бадді часто робив йому «індіанську мотузку» або «кропиву» — так сильно, що на передпліччі Джорджа з’являлися маленькі крапельки крові, виступаючи з пор, немов світанкова роса на травинках; якось Бадді ніби дуже співчутливо вислухав, коли Джордж уночі прошепотів у темряві їхньої спальні, що йому подобається Гізер Макардл, а наступного ранку цей Бадді гасав шкільним подвір’ям і, як навіжений, репетував про них оте дурне: «ТІЛІ-ТІЛІ-ТІЛІШОК, ДЖОРДЖ НАШ ЖЕНИШОК. ТІЛІ-ТІЛІ-ТЕНА, ГІЗЕР — НАРЕЧЕНА».

Звісно, зламана нога не змінить натуру старшого брата, але Джордж з нетерпінням чекав хоча б тимчасового спокою. «Подивимось, Бадді, як ти влаштуєш мені ложкові тортури китайця-язичника з ногою в гіпсі. Еге ж, крихітко, і щодня».

«Додж» виїхав із під’їзної доріжки й зупинився, поки мати дивилася в обидва боки, хоча нічого не наближалося; ніде нічого не було.

Мати мала проїхати дві милі по вибоїнах і коліях ґрунтової дороги, перш ніж дістатися до шосе, а до Льюїстона було ще дев’ятнадцять миль.

Вона здала назад, а потім рушила й швидко зникла з очей. Якусь мить пил висів у яскравому жовтневому пообідньому повітрі, а потім почав осідати.

Він був сам у будинку.

З бабусею.

Він судомно зглитнув.

«Гей! Не панікуй! Просто тримайся, гаразд?»

— Так, — тихо відповів Джордж і пройшов через маленьку, залиту сонцем кухню. Це був світловолосий, симпатичний хлопчик із веснянками на носі й щоках і веселими ясними іскорками в темно-сірих очах.

Нещасний випадок із Бадді стався під час гри на чемпіонаті Ліги Поні 5 жовтня цього року. Команда Джорджа, «Тигри», що грала в дитячій лізі, була вибита з турніру в перший же день, два тижні тому («Бідненькі малятка! — гукав Бадді, коли Джордж зі сльозами на очах ішов із поля. — Просто купа ШМАРКАЧІВ!»)... і ось тепер Бадді зламав ногу. Якби мама не була такою стривоженою і наляканою, Джордж був би майже щасливий.

На стіні висів телефон, а поруч — дошка для нотаток, на якій висів замацаний олівець. У верхньому кутку дошки була зображена весела сільська бабуся з рум’яними щоками й сивим волоссям, зібраним у пучок; ця бабуся з мультфільмів показувала на дошку. З рота веселої бабусі вилітала повітряна кулька, як у коміксах, і вона промовляла; «НЕ ЗАБУДЬ, СИНКУ!». На дошці було написано маминою розмашистою рукою: «Доктор Арліндер, 681-4330». Мама написала цей номер не сьогодні, бо мусила їхати до Бадді; він висів на дошці вже майже три тижні, бо в бабусі знову почалися «заскоки».

Джордж підняв слухавку й прислухався.

—...і тоді я їй сказала: «Мейбл, якщо він так із тобою поводиться...»

Він знову поклав слухавку. Генрієтта Додд. Генрієтта постійно висіла на телефоні, і якщо це було вдень, то на задньому плані завжди можна було почути уривки з мильних телеопер. Одного вечора, коли мама з бабусею всмак «пригубили» по чарці вина (оскільки в бабусі знову почалися «заскоки», доктор Арліндер заборонив їй пити вино за вечерею, тож і мама потім теж перестала, про що Джордж шкодував, бо від вина мама трохи веселіла й розповідала цікаві історії про своє дитинство), мама сказала, що кожного разу, коли Генрієтта Додд відкриває рота, з неї вивалюються всі її нутрощі. Бадді й Джордж дико зареготали, а мама приклала руку до рота й попросила: «Тільки нікому не розповідайте, що я таке казала», а потім і сама засміялась, і вони всі троє сиділи за столом і так реготали, що врешті розбудили бабусю, яка останнім часом майже весь час спала, і вона почала репетувати своїм високим, роздратованим голосом: «Рут! Рут! РУУУУТП!» — і тоді мама перестала сміятися, посмутніла й пішла до бабусиної кімнати.

Джордж подумав, що він був би не проти, аби сьогодні Генрієтта Додд теревенила про що завгодно й скільки завгодно. Він просто хотів переконатися, що телефон працює. Два тижні тому була сильна буря, і відтоді він іноді від’єднувався.

Він знову подивився на веселу бабусю з мультфільмів і подумав: от якби в нього була така бабуся! Його бабуся була величезна, товста й сліпа; від гіпертонії вона зовсім підупала на силі, та й на розумі теж, треба сказати, зовсім захиріла. Іноді, коли в неї траплялися «заскоки» і щось стрясалося в неї в голові, бабуся (за словами мами) «ламала комедію» — кликала неіснуючих людей, вела розмови з цілковитою порожнечею, бурмотіла дивні слова, які не мали жодного сенсу. Нещодавно, коли в неї вчергове подібним чином випала якась клепка, мама сполотніла, увійшла до кімнати й сказала їй заткнутися, заткнутися, заткнутися! Джордж дуже добре запам’ятав той випадок не лише тому, що це був єдиний раз, коли мама справді гарикнула на бабусю, а й тому, що наступного дня виявилось, що на кладовищі «Берчез» біля дороги Мейпл-Шуга був учинений акт вандалізму — надгробки повалені, старі ворота дев’ятнадцятого століття зірвані, а одна чи дві могили навіть розкопані. «Сплюндроване» — так назвав це місце містер Бердон, директор школи, наступного дня, коли скликав усі вісім класів на загальне зібрання і прочитав лекцію про злісне бешкетництво й про те, що подібні речі — це зовсім не смішно. Повернувшись додому того вечора, Джордж запитав Бадді, що означає «сплюндрувати», і Бадді відповів, що це означає розкопувати могили й сцяти на труни, але Джордж не повірив у це... доки не споночіло й не потемніло.

Під час «заскоків» бабуся бувала досить галасливою, утім, здебільшого вона просто лежала в ліжку, куди остаточно вклалася три роки тому, — товстий слимак у гумових штанях і підгузках під фланелевою нічною сорочкою. Її обличчя було все в складках і зморшках, очі зяяли порожнечею, а на пожовклій рогівці плавали вицвілі блакитні райдужки.

Спочатку бабуся ще щось трохи бачила. Але вона невпинно сліпла, і їй потрібно було, щоб двоє людей тримали її попід руки, допомагаючи пересуватися з білого вінілового крісла, що пахло яйцями та дитячою присипкою, до ліжка чи ванної кімнати. У ті дні, п’ять років тому, бабуся важила понад двісті фунтів[55].

Вона простягнула руки, і Бадді, якому тоді було вісім років, пішов до неї.

Джордж сахнувся назад. І заплакав.

«Але тепер мені не страшно, — сказав він собі, пересуваючись кухнею у кедах. — Аніскілечки. Вона просто стара жінка, в якої іноді бувають „заскоки“».

Він наповнив чайник водою і поставив його на холодну конфорку. Узяв чашку й поклав у неї пакетик спеціального бабусиного трав’яного чаю. На випадок, якщо вона прокинеться і захоче чаю. Він дуже-предуже сподівався, що вона не захоче, бо тоді йому доведеться припиняти її лікарняне ліжко, сісти поруч і поїти її чаєм по ковтку, спостерігаючи, як беззубий рот прилипає до краю чашки, і слухати, як вона сьорбає, всмоктуючи чай у свої мокрі, майже мертві нутрощі. Іноді вона сповзала на бік ліжка, і тоді доводилося тягнути її назад, її плоть була м’якою, якоюсь хилиткою, ніби наповненою гарячою водою, а її сліпі очі дивилися на тебе...

Джордж облизав губи й знову підійшов до кухонного столу. Його недоїдене печиво й пів склянки «Квіку» все ще були там, але їсти йому перехотілося. Він без ентузіазму подивився на свої шкільні підручники в обкладинках із логотипом «Касл-Рок-Куґарс».

Йому слід було б зайти й подивитися, як вона там.

Але йому не хотілося.

Він ковтнув, але в горлі все ще було таке відчуття, наче туди було напхано вовни.

«Я не боюсь бабусі, — подумав він. — Якщо вона простягне руки, я піду прямо до неї і дозволю їй обійняти мене, бо вона всього лише стара жінка. Вона старенька, і тому в неї бувають „заскоки“. Ось і все. Дозволю їй обійняти мене і не плакатиму. Як Бадді».

Він перетнув короткий передпокій до бабусиної кімнати, з обличчям, перекривленим, наче після гірких ліків, стиснувши губи так міцно, аж вони побіліли. Зазирнув у кімнату, де лежала бабуся. Її жовто-сиве волосся розсипалося навколо неї короною. Вона спала, беззубий рот привідкритий, груди під ковдрою піднімалися так повільно, що цього майже не було помітно, так повільно, що доводилося пильно дивитися на неї деякий час, щоб переконатися, що вона не померла.

«Боже, а якщо вона помре, поки мама буде в лікарні?

Вона не помре. Не помре.

Так, але раптом помре?

Не помре, тож не будь сцикуном».

Одна з жовтих, наче розплавлених рук бабусі повільно ворухнулась на ковдрі: її довгі нігті ледь чутно шкрябнули по простирадлу. Джордж швидко відсахнувся, серце в нього калатало.

«Ну, бачиш, все нормально. Вона спить собі. Кінчай психувати».

Він повернувся на кухню, щоб глянути на годинник і перевірити, скільки часу минуло, відколи мама вийшла з дому: година, чи, може, вже півтори? Якщо півтори години, то вже можна починати чекати на її повернення. Він подивився на годинник і вжахнувся, побачивши, що не минуло ще й двадцяти хвилин. Мама ще не встигла навіть заїхати в місто, не кажучи вже про те, щоб повернутися з нього! Він завмер, прислухаючись до тиші. Ледь чутно гурчав холодильник і цокав електричний годинник. Він почув, як за стінами маленького будиночка гуляє пообідній вітерець. А потім — на самій межі чутності — вловив слабке, шурхотіння шкіри по тканині... Зморшкувата, масна рука бабусі ворушилась уві сні на покривалі.

Він німо волав до Бога:

«Будь ласка, Господи, хай вона не прокинеться, поки мама не повернеться додому, заради Ісуса Христа, амінь».

Він сів і доїв печиво, допив «Квік». Він хотів увімкнути телевізор і подивитися що-небудь, але злякався, що звук розбудить бабусю, і її високий, настирливий голос почне кликати: «РУУТ! РУТ! ПРИНЕСИ МЕНІ ЧАЮ! ЧАЮ! РУУУТ!».

Він провів сухим язиком по пересохлих губах і наказав собі не бути таким боягузом. Це була стара жінка, прикута до ліжка, вона не могла встати й завдати йому болю, і їй було вісімдесят три роки, вона не збиралася вмирати сьогодні вдень.

Джордж підійшов і знову підняв слухавку.

— ...того ж таки дня! І вона навіть знала, що він одружений! Божечки, я ненавиджу цих дешевих вискочок, які думають, що вони такі розумні! Тож у «Ґрейнджі» я сказала...

Джордж здогадався, що Генрієтта розмовляла по телефону з Корою Сімард.

Генрієтта зазвичай висіла на телефоні з першої до шостої години дня, і було чути, як на тлі її базікання мильні опери змінювали одна одну: спочатку «Надія Раяна», потім «Одне життя», потім «Усі мої діти», потім «Як обертається світ», потім «У пошуках завтрашнього дня», а потім бозна-що ще. Кора Сімард була однією з її найвірніших телефонних співбесідниць, і багато з того, про що вони говорили, стосувалося: 1) того, хто збирається влаштовувати вечірку «Тапервер» чи «Амвей», і які там будуть напої, 2) усяких там гонористих вискочок, і 3) хто кому й що говорив 3-а) у «Ґрейнджі», З-b) на щомісячному церковному ярмарку чи 3-с) в «К. П. Голл Біно».

— Якщо я ще раз побачу її в такому вигляді, то, напевно, змушена буду повестися як відповідальна громадянка й зателефонувати...

Він поклав слухавку. Вони з Бадді сміялися з Кори, коли проходили повз її будинок, як і всі інші діти — вона була товста, неохайна й обожнювала плітки, і вони виспівували: «Кора-Кора без декора, вчора впала з метеора!». Мама вбила б їх обох, якби дізналася про це. Але зараз Джордж був навіть радий, що вони з Генрієттою Додд висіли на телефоні. Хай базікають собі хоч цілий день, аби хоч іноді звучав людський голос у цій жахливій, напруженій тиші. Він нічого не мав проти Кори. Одного разу Бадді гнався за ним, і він упав просто перед її будинком і подряпав собі коліно. Кора заклеїла подряпину пластиром, дала їм по печиву і весь час привітно з ними розмовляла, і Джорджу було страшенно соромно за всі ті рази, коли він вигукував ту дурнувату дражнилку.

Джордж підійшов до серванта й узяв книгу для читання. Потримав її якусь мить, а потім поклав назад. Він уже прочитав усі оповідання, хоча заняття в школі почалися лише місяць тому. Він читав краще, ніж Бадді, хоча Бадді був кращим у спорті. «А тепер якийсь час не буде кращим, — подумав він з миттєвою радістю, — не зі зламаною ногою».

Він розгорнув підручник з історії, сів за кухонний стіл і почав читати про те, як Корнуолліс здався під Йорктауном.

Але історія не лізла йому в голову. Він підвівся, знову пішов і зазирнув до бабусі. Жовта рука була нерухома. Бабуся спала, її сіре, мішкувате обличчя на тлі подушки здавалося призахідним сонцем в обрамленні скуйовдженої, жовтувато-сивої корони її волосся. На думку Джорджа, вигляд у неї був не такий, як у людини похилого віку, яка готується до смерті. Вона зовсім не була вмиротвореною, немов згасаючий день у призахідному сонці. Вона здавалась божевільною і...

(і небезпечною)

...так, саме так, і небезпечною — наче старезна ведмедиця, пазури якої ще здатні на останній смертельний удар.

Джордж добре пам’ятав, як вони приїхали в Касл-Рок, щоб доглядати бабусю після смерті дідуся. До того мама працювала у пральні в Стратфорді, штат Коннектикут. Дідусь був на три-чотири роки молодший за бабусю, тесля за фахом, і працював аж до дня своєї смерті. У нього стався серцевий напад.

Вже тоді бабуся почала хиріти, і в неї все частіше траплялися «заскоки». Бабуся завжди була випробуванням для своєї родини. Вона була вулканічно-несамовитою жінкою, яка п’ятнадцять років викладала в школі, в перервах між народженням дітей і сварками з конгрегаційною церквою, до якої ходили вона, дідусь і дев’ятеро їхніх дітей. Мама розповідала, що дідусь і бабуся вийшли з конгрегаційної церкви в Скарборо в той самий час, коли бабуся вирішила покинути вчителювання, але одного разу, близько року тому, коли із Солт-Лейк-Сіті до них приїхала в гості тітка Фло, Джордж і Бадді, підслуховуючи під дверима розмову двох сестер, що засиділися допізна, почули зовсім іншу історію. Дідуся і бабусю вигнали з церкви, а бабусю ще й звільнили з роботи, бо вона зробила щось не так. Це було якось пов’язане з книжками. Чому або як когось можуть звільнити з роботи й вигнати з церкви тільки через книжки, Джордж не міг збагнути, і коли вони крадькома повернулись назад у свої ліжка в спальні під карнизом, Джордж запитав про це Бадді.

— Книжки бувають різні, бовдуре, — прошепотів Бадді.

— Так, але які?

— Звідки мені знати? Спи давай!

Тиша. Джордж замислився, потім знову запитав:

— Бадді?

— Чого тобі? — роздратовано прошипів брат.

— Чому мама сказала нам, що бабуся покинула церкву й роботу?

— Тому що це скелет у шафі, ось чому! А тепер замовкни й спи!

Але як тепер можна було заснути? Він прикипів очима до дверцят шафи, тьмяно окреслених місячним світлом, і все думав, що йому робити, якщо дверцята раптом відчиняться, і звідти вилізе скелет, з вишкіреними зубами, з очима-дірками й ребрами, немов клітка папуги, а по білих кістках моторошно ковзатиме блакитно-біле місячне сяйво. Чи зможе він хоч закричати? Що мав на увазі Бадді, розповідаючи про скелет у шафі? Який стосунок скелети мають до книжок? Нарешті він непомітно для себе заснув, і йому наснилося, що йому знову шість років, і бабуся простягає до нього руки, її сліпі очі шукають його, бабусин пронизливий, вимогливий голос запитує: «Де малий, Рут? Чому він плаче? Я лише хочу покласти його в шафу... разом зі скелетом».

Джордж довго сушив собі голову цими запитаннями, і, нарешті, приблизно через місяць після від’їзду тітки Фло, він пішов до матері й розповів їй, що вони з Бадді чули їхню з тіткою Фло розмову. На той час він уже знав, що таке «скелет у шафі», бо запитував про це пані Реденбахер у школі. Вона сказала, що це означає якусь таємницю, скандал у родині, а скандал — це те, про що люди говорять багато зайвого.

— Багато зайвого, це так, як говорить Кора Сімард? — запитав Джордж у пані Реденбахер, і обличчя пані Реденбахер якось дивно скривилось, губи в неї затремтіли, і вона ледве видушила, ніби їй було важко дихати:

— Недобре так казати, Джордже, але... так, щось подібне.

Коли він запитав маму, її обличчя скам’яніло, а руки завмерли над пасьянсом, який вона саме розкладала.

— Як ти думаєш, Джорджі, це добре, що ти так робиш? Ви з братом маєте звичку підслуховувати всі мої розмови?

Джордж, якому тоді було лише дев’ять, похилив голову.

— Ми дуже любимо тітоньку Фло, мамо. Ми хотіли послухати її трохи довше.

Це була правда.

— Це була ідея Бадді?

Авжеж, але Джордж не збирався їй про це говорити. Він не хотів, щоб Бадді відірвав йому голову, якби дізнався, що він проговорився.

— Ні, це я придумав.

Мама довго сиділа мовчки, а потім знову повільно почала розкладати карти.

— Мабуть, настав час вам дізнатися, — сказала вона. — Гадаю, брехати гірше, ніж підслуховувати, а ми всі брешемо своїм дітям про бабусю. І собі теж, мабуть, брешемо. Весь час брешемо. — А потім вона заговорила з раптовою, злісною гіркотою, яка була схожа на кислоту, що вихлюпнулася між її передніми зубами — він відчув, що її слова були такими гарячими, що обпекли б йому обличчя, якби він не відсахнувся. — За винятком мене. Я змушена жити з нею, і я більше не можу дозволити собі розкіш брехні.

І мама розповіла йому, що після того, як дідусь і бабуся побралися, у них народилася мертва дитина, а через рік у них народилася ще одна дитина, і теж мертва, і лікар сказав бабусі, що вона ніколи не зможе виносити дитину до терміну, і постійно народжуватиме мертвих дітей, або дітей, які помиратимуть одразу після народження. Він сказав, що так триватиме Доти, доки якась дитина не помре всередині неї задовго до того, як її тіло зможе виштовхнути ту дитину назовні, і вона згниє там і вб’є її саму.

Так їй сказав лікар.

А незабаром після того з’явилися книги.

— Книги про те, як народжувати дітей?

Але мама не сказала, або не захотіла сказати, що це були за книги, чи де бабуся їх взяла, чи як вона дізналася, що це за книги. Бабуся знову завагітніла, і цього разу дитина не народилася мертвою, не померла після одного-двох вдихів; цього разу з дитиною все було гаразд, і це був дядько Джорджа Ларсон. І після цього бабуся продовжувала вагітніти й народжувати дітей. Одного разу, розповідала мама, дідусь намагався переконати її позбутися книг, щоб побачити, чи зможуть вони обійтися без них (а якщо й не зможуть, то, можливо, дідусь вирішив, що на той час у них вже було достатньо дітей, тож це не має значення), але бабуся і слухати не захотіла. Джордж запитав матір, чому, і вона відповіла:

— Я думаю, що на той час мати ті книги було для неї так само важливо, як мати дітей.

— Не розумію, — сказав Джордж.

— Ну, — відповіла мати Джорджа, — я теж не впевнена, що розумію... Я тоді була дуже маленькою. Все, що я знаю напевно, це те, що ті книги дуже вплинули на неї. Вона сказала, щоб більше про це ніхто навіть не заїкався, і ця тема була закрита назавжди. Тому що в нашій родині головою сім’ї була бабуся.





* * *


Джордж різко згорнув підручник з історії. Подививсь на годинник і побачив, що вже майже п’ята година. У животі тихо забурчало. Він раптом із жахом зрозумів, що якщо мама не повернеться додому до шостої, то бабуся прокинеться і почне вимагати, щоб їй подали вечерю. Мама забула дати йому вказівки щодо цього, мабуть, тому, що була дуже засмучена через ногу Бадді. Він припустив, що зможе приготувати для бабусі одну з її особливих заморожених вечер. Особливими вони були тому, що бабуся сиділа на безсольовій дієті. До того ж вживала з тисячу різних піґулок.

А для себе він міг розігріти те, що залишилося від вчорашніх макаронів із сиром. Якщо додати туди багатенько кетчупу, то вийде ще й дуже смачно.

Він дістав із холодильника макарони з сиром, виклав їх на сковорідку й поставив її на конфорку поруч із чайником, який все ще чекав на випадок, якщо бабуся прокинеться і захоче свого чаю — для «підняття духу», як вона іноді казала. Джордж налив собі склянку молока й знову взявся за слухавку.

— ...і я просто не могла повірити своїм очам, коли... — голос Генрієтти Додд урвався, а потім пронизливо злетів:

— І хто ж це постійно підслуховує на цій лінії, хотіла б я знати!

Джордж поспіхом поклав слухавку, обличчя в нього палало.

«Та вона ж не знає, що це ти, дурню. На лінії шість телефонів!»

Все одно негарно підслуховувати, хоч би й просто для того, щоб почути чийсь голос, коли ти був сам у будинку, зовсім сам, окрім бабусі — безформної туші, яка спала на лікарняному ліжку в іншій кімнаті; навіть коли було просто необхідно почути якийсь інший людський голос, тому що твоя мама була в Льюїстоні, і скоро стемніє, а в сусідній кімнаті лежала бабуся, і ця бабуся була схожа

(так, так, ще й яка схожа)

на ведмедицю, яка ось-ось мала завдати ще один, останній, смертоносний удар своїми старими пазурами, що запеклися кров’ю.

Джордж пішов і налив собі молока.





* * *


Мама народилася в 1930 році, тітка Фло — в 1932-му, а дядько Френклін — в 1934-му. Дядько Френклін помер у 1948 році від розриву апендикса, і мама й досі іноді плакала за ним і носила з собою його фотографію. Вона любила Френка найбільше з усіх своїх братів і сестер, і казала, що це було несправедливо, що він помер саме так, від перитоніту. Вона казала, що Бог вчинив підло, коли забрав Френка.





* * *


Джордж подивився у вікно над умивальником. Вечірнє сонце ховалося за пагорби, заливаючи все навкруг теплим, золотистим сяйвом. Тінь від їхнього сараю простяглася через усю галявину. Якби Бадді не зламав свою дурну ногу, мама була б зараз тут, готувала б чилі або ще щось смачненьке (плюс бабусину безсольову вечерю), і вони б гомоніли й сміялися, а потім, може, зіграли б у джин-раммі[56].

Джордж увімкнув світло на кухні, хоча було ще досить світло. Потім запалив газ під макаронами й прикрутив вогонь. Його думки поверталися до бабусі, яка сиділа у своєму білому вініловому кріслі, у рожевому віскозному халаті, як великий жирний хробак, з короною волосся на плечах, і простягала руки, щоб він підійшов, а він, притиснувшись до мами, голосив на все горло.

— Відправ його до мене, Рут. Я хочу його обійняти.

— Він трохи наляканий, мамо. Він заспокоїться і підійде пізніше.

Але в маминому голосі теж вчувалося хвилювання і переляк.

Мама? Налякана?

Джордж зупинився, замислившись. Це правда? Бадді казав, що пам’ять здатна підступно викидати різні коники. Вона справді була налякана?

Так, справді.

Бабусин голос звучав різко й безапеляційно:

— Не панькай хлопця, Рут! Скажи йому, хай підійде сюди, я хочу його обійняти.

— Ні, він плаче.

І коли бабуся опустила свої важкі руки, з яких великими, схожими на тісто шматками звисала плоть, її обличчя розпливлося в лукавій старечій посмішці, і вона сказала:

— А він справді схожий на Френкліна, Рут? Я пам’ятаю, ти казала, що він викапаний Френк.

Джордж повільно помішував макарони з сиром і кетчупом. Раніше він не пам’ятав цього інциденту так чітко. Можливо, це тиша змусила його згадати. Тиша й перебування наодинці з бабусею.





* * *


Отож, бабуся народжувала дітей і вчителювала в школі, а лікарі були до краю ошелешені. Дідусь столярував і взагалі ставав дедалі заможнішим, знаходячи роботу навіть у розпал Депресії, і нарешті люди почали шептатися, розповідала мама.

— І про що вони шепталися? — запитав Джордж.

— Нічого особливого, — відповіла мама, але раптом зібрала всі карти докупи. — Вони казали, що твоїм бабусі й дідусеві надто пощастило як для звичайних людей, ось і все. І саме після цього були знайдені книги.

Більше мама нічого не розповідала, окрім того, що деякі з них знайшла шкільна рада, а ще кілька знайшов найманий працівник. Був великий скандал. Дідусь із бабусею переїхали до Бакстона, і на цьому все закінчилось.

Діти виросли, у них з’явилися власні діти, що перетворило їх на тіток і дядьків; мама вийшла заміж і переїхала до Нью-Йорка з татом (якого Джордж навіть не пам’ятав). Народився Бадді, потім вони переїхали в Стратфорд, у 1969 році народився Джордж, а в 1971 році тата збила машина, за кермом якої був «п’яний чоловік, якого посадили до в’язниці».

Коли в дідуся стався серцевий напад, тітки й дядьки почали дуже активно листуватися. Вони не хотіли віддавати стару матір у будинок для літніх людей. А вона не хотіла залишатися вдома. А якщо бабуся не хотіла чогось робити, то краще було піти їй назустріч.

Стара хотіла переїхати до когось із дітей доживати віку. Але всі вони були одружені, і ні в кого з них не було подружжя, які б захотіли ділити свій дім із хворою і часто неприємною старою жінкою. Одружені були всі, крім Рут.

Листи літали туди-сюди, і нарешті мама Джорджа здалась.

Вона звільнилася з роботи й приїхала в штат Мейн, щоб доглядати за старою. Решта родичів скинулись, щоб купити невеличкий будиночок на околиці Касл-В’ю, де ціни на нерухомість були невисокими. Щомісяця вони надсилали їй чек «на прожиття».

— І вийшло так, що мої брати й сестри втягли мене в халепу, — пригадав Джордж слова мами, сказані наче й жартома.

Він не знав напевно, що це означало, але в її голосі прозвучала гіркота, наче цей жарт не випурхнув разом зі сміхом, а кісткою застряг їй у горлі. Джордж знав (бо йому розповів Бадді), що мама нарешті здалась, бо вся велика й розсіяна родина запевняла її, що бабуся довго не протягне. І справді, з таким букетом болячок: високий кров’яний тиск, ішемічна хвороба, ниркова недостатність, ожиріння, прискорене серцебиття... Тітка Фло, тітка Стефані й дядько Джордж (на честь якого назвали Джорджа) казали, що це протягнеться місяців вісім, максимум — рік. Але минуло вже п’ять років, і Джорджу здавалось, що це ціла вічність.

Вона й справді протягла досить довго. Як ведмедиця в сплячці, що чекає... чого?





* * *


(ти найкраще знаєш, як її вкоськати, Рут, ти знаєш, як заткнути їй рота)

Джордж, прямуючи до холодильника, щоб прочитати інструкцію до одного з особливих бабусиних безсольових обідів, завмер, наче громом уражений. Звідки це взялося? Цей голос, що говорив у нього в голові?

Раптом живіт і груди йому обсипало мурашками. Він простягнув руку під сорочку і торкнувся одного зі своїх сосків. Він був схожий на маленький камінчик, і Джордж поспішно прибрав палець.

Дядько Джордж. Його «тезка», який працював на «Сперрі-Ренд» у Нью-Йорку. Це був його голос. Він казав це, коли приїжджав із сім’єю на Різдво два — ні, три роки тому.

— Вона ще небезпечніша тепер, коли впала в маразм.

— Джордже, тихіше. Діти десь поряд.

Джордж стояв біля холодильника, поклавши одну руку на холодну хромовану ручку, і думав, згадував, вдивляючись у темряву. Того дня Бадді не було поруч. Бадді вже був надворі, тому що Бадді поспішав узяти хороші санчата, ось чому; вони збиралися кататися на гірці Джо Камбера, а в других санчатах був пошкоджений полоз. Отож, Бадді був надворі, а Джордж копирсався в коробці для взуття в коридорі, шукаючи пару теплих шкарпеток, які б на нього налізли, і хіба він винен, що його мама й дядько Джордж розмовляли на кухні? Джордж так не вважав. Хіба винен Джордж у тому, що Бог не зробив його глухим, або, щоб не бути настільки жорстоким, не переніс ту розмову принаймні в інше місце в домі? Джордж і в це не вірив. Як не раз казала його мати (зазвичай після келиха-другого вина), Бог іноді веде брудну гру.

— Ти знаєш, що я маю на увазі, — сказав дядько Джордж.

Його дружина з трьома доньками поїхали в «Гейтс Фолс», щоб зробити останні різдвяні покупки, і дядько Джордж, вирвавшись з-під пильного нагляду дружини, встиг добряче нализатись, майже як той «п’яний чоловік, якого посадили до в’язниці». Джордж зрозумів це з того, як у дядька заплітався язик.

— Ти ж пам’ятаєш, що сталося з Френкліном, коли він посмів їй щось заперечити.

— Джордже, заспокойся, або я виллю решту твого пива просто в умивальник!

— Ну, вона ж, мабуть, не хотіла цього робити. У неї просто язик заскочив. Перитоніт...

— Джордже, заткнись!

«Можливо, — здається, подумав тоді Джордж, — Бог не єдиний, хто веде брудну гру».





* * *


Він насилу вирвався з тенет тих старих спогадів, зазирнув у морозильну камеру й дістав один із бабусиних обідів. Телятина. З горошком на гарнір. Треба було розморозити, а потім запікати сорок хвилин при 300 градусах. Все просто. У нього все було готове. Чай стояв на плиті, якщо бабуся захоче. Він міг приготувати чай або швидко приготувати вечерю, якщо бабуся прокинеться і зажадає вечеряти. Чай чи вечеря, він був готовий до всього. Номер доктора Арліндера був на дошці, на випадок надзвичайної ситуації. Все було добре. То що не давало йому спокою?

Він ніколи не залишався наодинці з бабусею, ось що не давало йому спокою.

— Підведи хлопця до мене, Рут. Нехай він підійде сюди.

— Ні. Він плаче.

— Вона тепер ще небезпечніша... ти знаєш, що я маю на увазі.

— Ми всі брешемо нашим дітям про бабусю.

Ні він, ні Бадді. Ніхто з них ніколи не залишався з бабусею наодинці. До цього моменту.

Раптом у Джорджа пересохло в роті. Він підійшов до умивальника й напився води. Він почувався... якось дивно. Ці думки. Ці спогади. Чому його мозок витягав їх усі саме зараз?

Він почувався так, ніби хтось кинув перед ним усі шматочки пазлу, а він ніяк не міг їх скласти. А може, це й добре, що він не може скласти їх докупи, бо хтозна, які страховиська могли полізти з готової картини. Це могло б...

З іншої кімнати, звідки бабуся не виходила ні вдень, ні вночі, раптом почувся здавлений, деренчливий, якийсь булькаючий звук.

Джордж зі свистом втягнув у себе повітря і затамував подих. Він хотів піти в бабусину кімнату, але виявив, що його черевики були міцно прибиті до підлоги, вкритої лінолеумом. Серце в грудях несамовито калатало, немов якась залізяка. Очі були широко розплющені й вирячені.

— Кроком руш, — наказав мозок ногам, а ноги віддали честь і відповіли: — Нізащо, сер!

Бабуся ніколи раніше не видавала таких звуків.

Бабуся ніколи раніше не видавала таких звуків.

Він виник знову, той низький здушений звук, який потім опускався все нижче і нижче, перетворюючись на комашине дзижчання, поки не затих зовсім. Нарешті Джордж зміг рухатись. Він підійшов до передпокою, що відділяв кухню від кімнати бабусі. Перетнув його й зазирнув до її кімнати. Серце бухало об ребра. Тепер його горло було заткнуте вовняними рукавицями; проковтнути їх було неможливо.

Бабуся все ще спала, і це було добре, такою була його перша думка; зрештою, це був лише якийсь дивний звук, схожий на клекіт; можливо, вона видавала його весь час, поки вони з Бадді були в школі. Просто таке хропіння. А з бабусею все було гаразд.

Вона спала.

Такою була його перша думка. Потім він помітив, що жовта рука, яка лежала на покривалі, тепер безвільно звисає з краю ліжка, довгі нігті ледь-ледь торкаються підлоги. Рот був відкритий, зморшкуватий і провалений, немов червоточина у гнилому фрукті.

Боязко, нерішуче Джордж підійшов до неї.

Він довго стояв поруч, дивлячись на неї, не наважуючись доторкнутися. Непомітне підняття й опускання покривала, здавалось, припинилося.

Здавалось.

Це було ключове слово. Здавалось.

«Але це тільки тому, що ти наляканий, Джорджі. Ти просто поводишся, як бовдур, як каже Бадді — це гра. Твій мозок жартує з тобою, вона дихає нормально, вона...»

— Бабусю? — запитав він, але вийшов лише хрипкий шепіт. Він прочистив горло й сахнувся назад, злякавшись звуку. Але його голос став трохи гучнішим.

— Бабусю? Хочеш чаю? Бабусю?

Тиша.

Очі заплющені.

Рот відкритий.

Рука безвільно звисає.

Надворі призахідне сонце пробивалося крізь гілки дерев золотисто-червоними променями.

Він побачив її тоді в абсолютній цілісності; побачив її тим дитячим і чистим, нічим не затьмареним оком реформованої незрілої рефлексії, не тут, не зараз, не в ліжку, а тоді, коли вона сиділа в білому вініловому кріслі, з простягнутими руками, з обличчям одночасно тупим і тріумфальним. Він раптом зловив себе на тому, що пригадує один із її «заскоків», коли бабуся почала кричати, наче якоюсь іноземною мовою: «Гіягін! Гіягін! Хастур дегріон Йос-сот-от!» — і мама швидко вигнала їх на вулицю, крикнувши на Бадді: «Іди ВЖЕ!», коли Бадді затримався в коридорі, шукаючи свої рукавички, і Бадді перелякано озирнувся, бо мама ніколи не кричала, і вони обидва вийшли й мовчки стояли на під’їзній доріжці, засунувши руки в кишені, щоб зігрітися, дивуючись, що ж воно таке відбувається.

Пізніше мама покликала їх вечеряти, ніби нічого й не сталося.

(ти найкраще знаєш, як її вкоськати. Рут, ти знаєш, як заткнути їй рота)

Джордж не згадував про той конкретний «заскок» з того дня і дотепер. Тільки зараз, дивлячись на бабусю, яка так дивно спала на своєму регульованому лікарняному ліжку, він із жахом згадав, що саме наступного дня вони дізналися, що місіс Гаргем, яка жила неподалік і, бувало, відвідувала бабусю, померла уві сні тієї ночі.

Бабусині «заскоки».

Заклинання.

Відьми повинні були вміти чаклувати. Це те, що робило їх відьмами, еге ж? Отруєні яблука. Перетворення принців на жаб. Пряникові будиночки.

Абракадабра. Шахер-махер. Заклинання.

Розкидані шматочки невідомого пазлу, що літали в голові Джорджа і, наче за помахом чарівної палички, складалися в картину.

Магія, подумав Джордж і застогнав.

Що ж то була за картина? Це була бабуся, звичайно, бабуся та її книги, бабуся, яку вигнали з міста, бабуся, яка не могла мати дітей, а потім раптом змогла, бабуся, яку вигнали з церкви, а також із міста. На картині була зображена бабуся — жовта, гладка, зморшкувата й схожа на слимака, її беззубий рот викривився у вишкірі, вицвілі сліпі очі були якимись хитрими й лукавими, а на голові — чорний конусоподібний капелюх, всипаний срібними зірками й блискучими вавилонськими півмісяцями; біля її ніг скрадалися чорні коти з жовтими, як сеча, очима, і пахло свининою і сліпотою, свининою і горілим, стародавніми зірками й свічками, темними, як земля, в якій лежали труни; він чув слова зі стародавніх книг, і кожне слово було наче камінь, а кожне речення наче склеп, що виріс на якомусь смердючому цвинтарі, а кожен абзац наче примарний караван чумних мерців, яких везуть на спалення; його око було оком дитини, і в цю мить воно широко розплющилося від моторошного розуміння, злякано втупившись у чорноту.

Бабуся була відьмою, як та зла відьма з казки «Чарівник країни Оз». А тепер вона була мертва. Цей звук, наче клекіт чи полоскання горла, думав Джордж із щоразу більшим жахом. Це хропіння і булькання було... е... е... е...

«передсмертним хрипом».

— Бабусю? — прошепотів він і з жахом згадав: «дінь-дон, зла відьма померла».

Відповіді не було. Він тримав свою долоню чашечкою над ротом бабусі.

Усередині бабусі не було ні вітерця. Там стояв мертвий штиль, вітрила повисли, і за кілем не було ні хвильки сліду, що розширювався. Переляк потроху почав відступати, і Джордж спробував подумати. Він згадав, як дядько Фред показував йому, як слинити палець і визначати напрям вітру, і тепер він облизав усю свою долоню і тримав її над ротом бабусі.

Усе ще нічого.

Він уже сіпнувся бігти до телефону, щоб зателефонувати доктору Арліндеру, але потім зупинився. А раптом він зателефонує лікарю, а вона насправді не померла? Він точно опиниться в ідіотській ситуації.

«Поміряй їй пульс».

Він зупинився в дверях, із сумнівом озираючись на звисаючу руку. Рукав бабусиної нічної сорочки задерся, оголивши її зап’ястя.

Але це була погана ідея. Одного разу після візиту до лікаря, коли медсестра прикладала палець до його зап’ястя, щоб виміряти пульс, Джордж спробував сам це зробити і нічого не знайшов. Висновуючи з того, що змогли визначити його власні недосвідчені пальці, він був мертвий.

Крім того, він не дуже хотів... ну... торкатися бабусі. Навіть якщо вона була мертва. Особливо, якщо вона була мертва.

Джордж стояв у коридорі, переводячи погляд із нерухомої, прикутої до ліжка бабусі на телефон, що висів на стіні поруч із номером доктора Арліндера, і знову на бабусю. Він мав би просто зателефонувати. Він мав би...

...взяти дзеркало!

Ну, звісно ж! Якщо дихнути на дзеркало, воно мутніє. Він бачив у кіно, як лікар перевіряв таким чином непритомну людину. Ванна кімната з’єднувалася з кімнатою бабусі, і Джордж поспішив туди й узяв бабусине туалетне дзеркало. Одна сторона дзеркала була звичайною, а друга — збільшувальною, так що можна було краще бачити, а за потреби висмикувати волоски й робити подібні речі.

Джордж приніс його до бабусиного ліжка й тримав одну сторону дзеркала так, щоб воно майже торкалося відкритого, роззявленого рота бабусі. Він тримав його так, рахуючи до шістдесяти й весь час спостерігаючи за бабусею. Нічого не змінилося. Він був упевнений, що вона померла, ще до того, як відняв дзеркало від її рота й подивився на його поверхню, яка була абсолютно чистою і без помутнінь.

Бабуся була мертва.

Джордж із полегшенням і деяким здивуванням зрозумів, що тепер він може її навіть пожаліти. Можливо, вона була відьмою. А може, й ні. Може, вона тільки думала, що була відьмою. Хай там як, а її вже не було. Він усвідомив з дорослим розумінням, що питання конкретної реальності не те, щоб зовсім втрачали важливість, а просто ставали менш насущними перед німим і безбарвним лицем смерті. Він усвідомив це з розумінням дорослого й прийняв із полегшенням дорослого. В його уяві це був швидкоплинний слід, відбиток. Це ж саме стосується всіх дорослих вражень дитини; лише потім, у старшому віці, дитина усвідомлює, що вона була створена, сформована й відшліфована випадковими враженнями; все, що залишається в мить після відбитку, — це гіркий запах пороху від згоряння думки, що виходить за межі дитячих років.





* * *


Він відніс дзеркало до ванної кімнати, а потім пішов назад через її кімнату, дорогою поглядаючи на тіло. Призахідне сонце розфарбувало старе мертве обличчя у варварські, помаранчево-червоні кольори, і Джордж швидко відвів погляд.

Він перетнув коридор і пішов на кухню до телефону, сповнений рішучості зробити все правильно. Він уже подумки бачив певну свою перевагу над Бадді; коли Бадді почне його дражнити, він просто відповість: «Я був сам удома, коли померла бабуся, і я все зробив правильно».

Зателефонувати доктору Арліндеру, це було перше. Зателефонувати йому й сказати: «Моя бабуся щойно померла. Скажіть, що мені робити? Накрити її чи щось іще?».

Ні.

«Я думаю, що моя бабуся щойно померла».

Так. Так, так буде краще. Ніхто не думає, що мала дитина щось тямить у цьому, тому так буде краще.

Або ось так:

«Я майже впевнений, що моя бабуся щойно померла...»

Звісно! Це було найкраще.

І розповісти про дзеркало, і передсмертний хрип, і все інше. І лікар одразу ж прийде, а коли він закінчить оглядати бабусю, він промовить: «Я оголошую тебе мертвою, бабусю», а потім скаже Джорджу: «Ти дуже добре тримався в непростій ситуації, Джордже. Я хочу тебе привітати». А Джордж скаже щось доречно скромне.

Джордж подивився на номер доктора Арліндера й зробив кілька повільних глибоких вдихів, перш ніж узяти слухавку. Його серце билося прискорено, але вже без того болісного залізного стукоту. Бабуся померла. Найгірше вже сталося, і чомусь це було не так страшно, як чекати, коли вона почне кричати, щоб мама принесла їй чаю.

Телефон мовчав.

Він слухав порожнечу, його рот все ще формував слова: «Вибачте, місіс Додд, але це Джордж Брукнер, і я маю викликати лікаря для моєї бабусі». Жодних голосів. Жодних гудків. Лише мертва тиша. Як мертва порожнеча в тому ліжку.

Бабуся...

(о, так)

Бабуся лежить мертва й холодна.

Знову з’явилась гусяча шкіра, болюча й мармурова. Його очі прикуті до чайника «Пірекс» на плиті, до чашки на столі з пакетиком трав’яного чаю в ній.

Більше ніякого чаю для бабусі. Ніколи.

(лежить така холодна)

Джордж здригнувся.





* * *


Він натискав пальцем на важіль телефона «Принцеса», але телефон не працював. Такий же мертвий, як...

(такий же холодний, як...)

Він жбурнув слухавку на важіль, всередині ледь чутно дзенькнуло, і він поспішив підняти її, щоб перевірити, чи не означає це, що телефон знову якимсь чарівним чином став справним. Але там панувала тиша, і цього разу він поклав слухавку повільно.

Його серце закалатало ще сильніше.

«Я саму цьому будинку з її мертвим тілом».

Він повільно перетнув кухню, хвилину постояв біля столу, а потім увімкнув світло. У будинку темніло. Незабаром сонце зайде, настане ніч.

«Чекати. Це все, що я маю робити. Просто чекати, поки мама повернеться. Так навіть краще. Якщо телефон вимкнувся, то воно й краще, що вона просто померла, що в неї не стався напад, не пішла піна з рота, що вона не впала з ліжка...»

Цього йому тільки не вистачало.

Жахливо сидіти самому в темряві й думати про мертві речі, які все ще були живими — бачити фігури в тінях на стінах і думати про смерть, думати про мертвих, про те, як вони смердять і як вони крадуться до тебе в темряві; думати і так і сяк, думати про жуків, що ворушаться в плоті, риються в плоті; про очі, що рухаються в темряві. Точно. Це найстрашніше. Думати про очі, що рухаються в темряві, і про скрип дощок, коли щось іде через кімнату крізь смуги тіней від світла ззовні. Так.



У темряві твої думки зациклюються, і про що б ти не намагався думати — про квіти, Ісуса, бейсбол чи про золотого призера на Олімпійських іграх в 440 році — все так чи інакше повертається до величезної тіні з пазурами й незмигними очима.

— Чорт забирай! — прошипів він і раптом щосили вдарив себе по обличчю.

Він сам себе накручував, і треба це негайно припинити. Йому ж таки вже не шість років. Вона була мертва, ось і все, мертва. Тепер у ній було не більше думок, ніж у мармурі, або в дошці підлоги, або в дверній клямці, або в радіоприймачі, або...

І сильний чужий голос, до якого він був не готовий, можливо, всього лише невблаганний голос простого виживання, гаркнув всередині нього: «Заткнися, Джорджи і займайся своїми клятими справами!».

Так, добре. Гаразд, але...

Він пішов до дверей її спальні, щоб переконатися.

Бабуся лежала на ліжку з роззявленим ротом, одна її рука звисала, майже торкаючись підлоги. Бабуся тепер була частиною меблів. Можна було покласти її руку назад на ліжко, потягнути за волосся, всунути їй до рота склянку з водою, вдягнути навушники й увімкнути в них буґі Чака Беррі, і їй було б байдуже. Бабуся була, як іноді казав Бадді, поза всім цим. Бабуся завершила свій шлях.

Раптом неподалік ліворуч від Джорджа почувся низький ритмічний стукіт, і він підхопився, тихо скрикнувши. Це були зовнішні захисні двері, які Бадді поставив лише минулого тижня. Просто захисні двері, незамкнені, які грюкали на свіжому вітерці.

Джордж відчинив внутрішні двері, висунувся назовні й піймав захисні двері, коли вони відчинилися. Вітер — це був не вітерець, а вітер — підхопив і скуйовдив його волосся. Він міцно зачинив двері й здивувався, звідки раптом взявся вітер. Коли мама виходила з дому, був майже повний штиль.

Але коли мама пішла, було яскраве денне світло, а тепер настали сутінки.

Джордж знову глянув на бабусю, а потім повернувся і знову спробував зателефонувати. Телефон і досі не працював. Він сів, потім підвівся і почав ходити туди-сюди по кухні, намагаючись думати на ходу.





* * *


За годину стало вже зовсім темно.

Телефон все ще не працював. Джордж припустив, що вітер, який перетворився майже на штормовий, обірвав деякі лінії, ймовірно, біля Бобрового болота, де дерева росли повсюди серед сушняку й болотяної води. Телефон час від часу дзенькав, примарно й десь далеко, але лінія залишалася порожньою. Надворі вітер стогнав під карнизом маленького будиночка, і Джордж подумав, що йому буде що розповісти на наступному бойскаутському таборі... про те, як він сидів у будинку наодинці з мертвою бабусею, з вимкненим телефоном і вітром, який швидко гнав по небу отари хмар, чорних зверху і кольору старого сала, кольору бабусиних пазуристих рук, внизу. Це була, як іноді казав Бадді, класика.

Як би він хотів розповідати про це зараз, коли реальність цієї історії вже безпечно залишилась би позаду. Він сидів за кухонним столом, розгорнувши перед собою підручник з історії, і підстрибував після кожного звуку... а тепер, коли здійнявся вітер, звуків було дуже багато — будинок скрипів усіма своїми незмащеними таємними забутими суглобами.

Мама ось-ось повернеться додому. Вона буде вдома, і тоді все буде добре. Все (ти так і не накрив її) буде добр...

(так і не накрив її обличчя)

Джордж смикнувся, наче хтось заговорив уголос, і широко розплющеними очима втупився в нікому не потрібний телефон через усю кухню. Ти повинен був натягнути покривало на обличчя мертвої людини. Це було в усіх фільмах.

«До біса! Я туди не піду!»

Ні! І нащо йому туди йти! Мама могла б закрити обличчя, коли повернеться додому! Або доктор Арліндер, коли прийде! Або трунарі.

Хто завгодно, тільки не він.

Не було жодної причини, чому він мав би це робити.

Йому це було не потрібно, та й бабусі воно було байдуже.

В його голові прозвучав голос Бадді:

«Якщо ти не боявся, то чому не наважився закрити їй обличчя?»

«Мені це було не потрібно».

«Боягуз!»

«Бабусі теж було байдуже».

«Курячий потрух, боягуз!»

Сидячи за столом перед непрочитаним підручником з історії і розглядаючи його, Джордж почав розуміти, що якщо він не натягне покривало на бабусине обличчя, то не зможе стверджувати, що зробив усе правильно, а отже, Бадді матиме підставу (хай навіть і невелику) дражнити його.

Тепер він бачив, як розповідає моторошну історію бабусиної смерті біля багаття Кампорі, якраз дійшовши до втішного завершення, коли фари маминої машини вибігли на під’їзну доріжку, і на сцені з’явилась доросла людина, яка відновлює і підтверджує концепцію Порядку, аж раптом із тіні виринає темна постать, соснова гілка у вогнищі вибухає, і Джордж бачить, що це Бадді, який там, у тіні, промовляє: «Якщо ти був таким хоробрим, курчатку, то чому ж не наважився затулити її ОБЛИЧЧЯ?».

Джордж підвівся, нагадуючи собі, що бабуся була поза цим, що бабуся була мертва, що бабуся була холодна й байдужа. Він міг би покласти її руку назад у ліжко, запхати їй у ніс пакетик чаю, вдягнути навушники з Чаком Беррі на повну потужність і так далі, і так далі, але всього цього вона не відчує, бо саме в цьому й полягала її смерть, ніхто не може змусити мертву людину щось відчути, мертва людина — це абсолютний спокій, а все інше — лише сни, невідворотні, апокаліптичні, гарячкові сни про те, як двері комірчини відчиняються в мертвій пащеці опівночі; самі лише сни про місячне світло, яке примарною синявою ковзає по кістках скелетів, всього лише...

Він прошепотів: «Негайно припини, заспокойся! Не будь таким придурком...»

Він зібрався з силами. Він збирався зайти туди, натягнути покривало на її обличчя і забрати в Бадді останній привід знущатися з себе. Він бездоганно виконає кілька простих ритуалів бабусиної смерті. Він накриє її обличчя покривалом, а потім — і його обличчя аж засвітилося від символізму цього — прибере її невикористаний чайний пакетик і невикористану чашку. Так.

Він увійшов, кожен крок був свідомим актом. У бабусиній кімнаті було темно, її тіло невиразно громадилось на ліжку, і він шалено намацував вимикач, не знаходячи його, здавалося, цілу вічність. Нарешті він клацнув вимикачем, і кімнату залило тьмяне жовте світло, що лилося з гранчастого світильника над головою.

Бабуся лежала, звісивши руку, з роззявленим ротом. Джордж дивився на неї, невиразно усвідомлюючи, що до чола йому прилипли маленькі перлинки поту, і думав, чи може його відповідальність у цій справі поширюватися на те, щоб підняти цю холодну руку й покласти її назад на ліжко до решти бабусі. Він вирішив, що ні. Її рука могла впасти з ліжка в будь-який момент. Це було вже занадто. Він не міг доторкнутися до неї. Все, що завгодно, але тільки не це.

Повільно, ніби рухаючись крізь в’язку рідину замість повітря, Джордж наблизився до бабусі. Він став над нею, дивлячись вниз. Бабуся була жовта. Частково через світло, що проникало крізь старий світильник.

Хрипко дихаючи ротом, Джордж схопив покривало й натягнув його на обличчя бабусі. Він відпустив ковдру, і вона трохи сповзла, відкриваючи лінію її волосся і жовтий зморщений пергамент брів. Узявши себе в руки, він схопив її знову, тримаючи руки далеко з одного й з другого боку її голови, щоб не торкатися її навіть через тканину, і знову потягнув вгору. Цього разу ковдра залишилася на місці. Цього було достатньо. Частина страху покинула Джорджа. Він поховав її. Так ось чому накривають мертву людину, і чому це було правильно: це було схоже на поховання. Це було ствердження.

Він подивився на руку, що звисала вниз, непохована, і зрозумів, що тепер він може доторкнутися до неї, що він може заховати її і поховати разом із рештою бабусі.

Він нахилився, взяв холодну руку й підняв її.

Рука вивернулась в його долоні й стиснула його зап’ястя.

Джордж заверещав. Він сахнувся назад, репетуючи в порожньому будинку, волаючи під шум вітру, що свистів під карнизами, горлаючи під звук скрипучих стиків будинку. Він кинувся геть, тягнучи тіло бабусі навскіс під ковдрою, і її рука з глухим стуком упала на підлогу, крутячись, вивертаючись, хапаючи повітря... а потім знову розслабилась і безвільно завмерла.

«Зі мною все гаразд, нічого страшного, все нормально, це був просто рефлекс».

Джордж закивав на підтвердження власної думки, а потім знову згадав, як її рука повернулась, схопивши його, і скрикнув. Його очі вилазили з очниць. Волосся стояло сторчма, утворивши ідеальний конус. Серце вискакувало з грудей. Світ шалено нахилявся то в один, то в другий бік, не даючи йому оговтатись. Щоразу, коли раціональне мислення починало повертатися, його знову охоплювала паніка. Він кружляв, бажаючи лише одного — вибратися з цієї кімнати в якусь іншу, або навіть втекти з дому за три-чотири милі, якщо знадобиться, де він міг би хоч якось опанувати себе. Тож він розвернувся і на повному ходу врізався в стіну футів за два до відчинених дверей.

Він відскочив і впав на підлогу, голова спалахнула гострим, ріжучим болем, який нагло розітнув паніку. Він доторкнувся до носа, і його рука закривавилась. Свіжі краплі крові заляпали сорочку. Він схопився на ноги, дико озираючись навколо.

Рука звисала до підлоги, як і раніше, тіло бабусі не перекосилося, воно теж лежало так само.

Він все це собі навигадував. Він увійшов до кімнати, а все інше було не більше, ніж грою його уяви.

А от і ні.

Але біль прояснив йому голову. Мертві люди не хапають тебе за зап’ястя. Мертвий — значить мертвий. Коли ти мертвий, тебе можуть використати як вішак для капелюхів або запхати в тракторну шину й покотити під гору, і так далі, і так далі, і так далі. Коли ти мертвий, над тобою можуть вчиняти певні дії (скажімо, маленькі хлопчики, які намагаються покласти мертві звисаючі руки назад на ліжко), але для тебе час діяти самостійно, так би мовити, закінчився.

Якщо тільки ти не відьма. Якщо тільки ти не вибереш час померти, коли навколо нікого не буде, крім одного маленького хлопчика, бо так буде краще, і ти зможеш... зможеш...

Зможеш що?

Нічого. Це було безглуздо. Він вигадав усе це, бо був наляканий, ото й усе, що тут було. Він витер ніс до передпліччя і скривився від болю. На шкірі залишився кривавий слід.

Він не збирався більше до неї підходити, от і все. Реальність чи галюцинація, він не збирався зв’язуватися з бабусею. Яскравий спалах паніки зник, але він все ще був жахливо наляканий, ледь не плакав, здригався від вигляду власної крові і хотів лише, щоб мама скоріше повернулася додому й узяла все у свої руки.

Джордж вийшов із кімнати й попрямував на кухню.

Він повільно й глибоко вдихнув і видихнув. Хотів витерти носа мокрою ганчіркою, та раптом відчув, що його зараз знудить. Він підійшов до умивальника й набрав холодної води. Потім нахилився і дістав ганчірку з тазика під умивальником — шматок якоїсь старої бабусиної пелюшки — і підставив її під холодний кран, задихаючись від крові, яка все не зупинялась. Він мочив старий м’який бавовняний підгузок, доки рука не оніміла, потім закрутив кран і вичавив ганчірку.

Він прикладав її до носа, коли з іншої кімнати пролунав її голос.

— Ходи сюди, синку, — покликала бабуся мертвим деренчливим голосом. — Ходи сюди — бабуся хоче тебе обійняти.

Джордж намагався закричати, але не зміг видушити з себе жодного звуку. Жоднісінького. Але із сусідньої кімнаті долинали звуки. Звуки, які він чув, коли мама там купала бабусю, піднімала її, опускала її, перевертала, знову опускала.

Тільки тепер ці звуки мали дещо інше, але цілком конкретне значення — вони звучали так, ніби бабуся намагалася... підвестися з ліжка.

— Хлопчику! Ходи сюди, хлопчику! НЕГАЙНО! Зараз же!

Із жахом він побачив, що його ноги підкорялися цій команді. Він наказав їм зупинитися, але вони просто пішли собі далі — ліва нога, права нога, сіно, солома, покрокували по лінолеуму; його мозок був переляканим в’язнем всередині його тіла — заручником у вежі.

«Вона відьма, вона відьма, і в неї один із її „заскоків“. О так, це „закляття“, і воно погане, дуже погане, о Боже, о Господи, допоможи мені, допоможи мені, допоможи мені...»

Джордж пройшов через кухню, через передпокій, зайшов у кімнату бабусі, і справді, вона не просто намагалася встати з ліжка, вона вже встала з нього. Тепер вона сиділа в білому вініловому кріслі, де не сиділа вже чотири роки, відколи зробилася занадто товстою, щоб ходити, і занадто недоумкуватою, щоби принаймні розуміти, де вона перебуває.

Але тепер бабуся анітрохи не скидалася на недоумкувату.

Її обличчя обвисло й змарніло, але недоумкуватий вигляд із нього зник, якщо він взагалі колись там був, а не являв собою маску, яку вона носила, щоб заколисувати й дурити маленьких хлопчиків і втомлених самотніх жінок. Тепер бабуся здавалася навіть дуже сповна розуму. Її обличчя блищало, як стара смердюча воскова свічка. Напівзаплющені, якісь неживі очі дивилися вниз. Її груди не здіймалися. Нічна сорочка задерлася, оголивши слонячі стегна. Покривало її смертного ложа було відкинуте.

Бабуся простягнула до нього свої величезні ручища.

— Я хочу обійняти тебе, Джорджі, — пролунав рівний і деренчливий нелюдський голос. — Ти вже не маленький, не будь плаксою. Дай бабусі обійняти тебе.

Джордж зіщулився, намагаючись протистояти цьому майже нездоланному поклику.

Ззовні кричав і ревів вітер. Обличчя Джорджа було довгим і перекошеним від сильного переляку, немов відтиск його портретної гравюри, пійманий і захований у старовинній книзі.

Джордж рушив до неї. Він не міг стриматися. Крок за кроком він наближався до простягнутих рук. Він покаже Бадді, що він теж не боїться бабусі. Він піде до бабусі, щоб його обійняли, бо він не був плаксивим боягузом. От просто зараз і піде.

Він був майже в колі її обіймів, коли вікно зліва від нього розбилося і всередину разом із уламками скла потрапила гілка, обірвана вітром, на якій ще теліпалося осіннє листя. Вітер увірвався в кімнату, перекинувши бабусині фотографії, розхриставши її нічну сорочку й волосся.

Тепер Джордж знову міг кричати. Він вирвався з її рук, і бабуся аж зашипіла з досади, її губи відтягнулися назад на гладеньких старих яснах, а товсті зморшкуваті руки марно плескали в повітрі.

Ноги Джорджа заплутались, і він упав. Бабуся почала підводитися з білого вінілового крісла хиткою купою плоті; вона, похитуючись, рушила до нього. Джордж зрозумів, що не може встати, бо ноги йому не корилися. Він, скиглячи, поповз назад. Бабуся наближалася, повільно, але невпинно, мертва і водночас жива, і раптом Джордж зрозумів, що означають ці обійми; пазл склався в його голові, і він якимось чином опинився на ногах саме тоді, коли бабусина рука вчепилася в його сорочку. Вона відірвала її клапоть, і на мить він відчув її холодну плоть на своїй шкірі, перш ніж знову втік на кухню.

Він утече в ніч. Куди завгодно, тільки не в обійми цієї відьми, його бабусі. Бо коли його мати повернеться, вона знайде бабусю мертвою, а Джорджа живим, о так... але в Джорджа з’явився би потяг до трав’яного чаю.

Він озирнувся й побачив гротескну тінь бабусі, що піднімалася на стіні, коли вона проходила через коридор.

І в цей момент пронизливо й різко задеренчав телефон.

Джордж схопив слухавку, навіть не роздумуючи, і закричав у неї; закричав, щоб хто-небудь прийшов, будь ласка, щоб хтось прийшов. Він кричав усе це мовчки; жоден звук не вирвався з його зсудомленого горла.

Бабуся приплуганилась на кухню у своїй рожевій сорочці. Її білувато-жовте волосся дико маяло навколо обличчя, а один із рогових гребінців звисав навскіс на зморшкуватій шиї.

Бабуся всміхалася.

— Рут? — Це був голос тітки Фло, майже нечутний крізь свист поганого міжміського зв’язку. — Рут, ти чуєш? — Це була тітка Фло в Міннесоті, за дві тисячі миль звідси.

— Допоможіть! — заверещав Джордж у слухавку, але з горла вирвався лише тоненький шиплячий свист, наче він дмухнув у губну гармошку, забиту ватою.

Бабуся йшла по лінолеуму, простягаючи до нього руки. Її пальці стискалися, потім розтискалися, а потім знову стискалися. Бабуся страшенно прагнула цих обіймів; вона чекала на ці обійми п’ять років.

— Рут, ти мене чуєш? Тут був шторм, він щойно почався, і я... Я злякалася. Рут, я не чую тебе...

— Бабуся, — простогнав Джордж у слухавку.

Тепер вона підійшла майже впритул до нього.

— Джордж? — голос тітки Фло раптом прорізався; став майже криком. — Джордже, це ти?

Він почав задкувати від бабусі, і раптом зрозумів, що по-дурному відступив від дверей і забився в куток між кухонними шафами й умивальником. Жах жахітний. Коли на нього впала її тінь, параліч минув, і він закричав у слухавку, повторюючи знову й знову:

— Бабуся! Бабуся! Бабуся!

Холодні руки бабусі торкнулися його горла. Її каламутні, старезні очі втупилися в його очі, висмоктуючи його волю.

Ледь чутно, тьмяно, ніби через багато років і багато миль, він почув, як тітка Фло сказала:

— Накажи їй лягти, Джордже, накажи їй лягти й заспокоїтись. Скажи їй, що вона повинна зробити це в ім’я твоє і в ім’я її батька. Ім’я її названого батька — Гастур. Його ім’я — це наказ в її вухах, Джордже. Скажи їй: «Лягай в ім’я Гастура, скажи їй...»

Стара, зморшкувата рука вирвала слухавку з безсилих рук Джорджа.

Почувся тугий виляск, коли шнур висмикнули з телефону. Джордж упав у кутку, а бабуся нахилилася над ним величезною купою плоті, затуляючи собою світло.

Джордж закричав:

— Лягай! Не рухайся! В ім’я Гастура! Гастур! Лягай! Не рухайся!

Її руки зімкнулися навколо його шиї...

— Ти мусиш це зробити! Тітка Фло сказала, що ти це зробиш! В ім’я моє! В ім’я твого батька! Лягай! Не рух...

...і стиснулися.





* * *


Коли через годину на під’їзній доріжці нарешті з’явилося світло фар, Джордж сидів за столом перед непрочитаним підручником з історії. Він підвівся, підійшов до задніх дверей і відчинив їх. Ліворуч від нього висів телефон «Принцеса», обмотаний непотрібним тепер шнуром.

Увійшла мати, до коміра її пальта прилип листок.

— Надворі такий вітер, — промовила вона. — У тебе все гаразд... Джордже? Джордже, що сталося?

Кров різко відхлинула від маминого обличчя, перетворивши його на жахливу білу клоунську маску.

— Бабуся, — сказав він. — Бабуся померла. Бабуся померла, мамо. — І він почав плакати.

Вона обійняла його, а потім, похитуючись, відійшла до стіни, наче ці обійми забрали в неї останні сили.

— Щось... щось сталося? — запитала вона. — Джордже, щось іще сталося?

— Вітер розбив гілкою дерева її вікно, — відповів Джордж.

Вона відштовхнула його, якусь мить дивилася на його перелякане, мляве обличчя, а потім, затинаючись, пішла в бабусину кімнату і пробула там, мабуть, хвилини чотири. Вона повернулася, тримаючи в руках червоний клаптик тканини. Це був шматок сорочки Джорджа.

— Я витягла це в неї з руки, — прошепотіла мама.

— Я не хочу про це говорити, — сказав Джордж. — Зателефонуй тітці Фло, якщо хочеш. Я втомився. Я хочу спати.

Вона зробила такий рух, наче хотіла зупинити його, але не зупинила. Він піднявся в кімнату, яку ділив із Бадді, і відкрив вентиляційну заслінку, щоб почути, що мама робитиме далі. Вона не збиралася розмовляти з тіткою Фло, не сьогодні, бо телефонний шнур був обірваний; і не завтра, бо незадовго до того, як мама повернулася додому, Джордж вимовив коротку серію слів — деякі з них були спотвореною латиною, деякі лише додруїдським бурмотінням, — і за дві тисячі миль звідти тітка Фло померла від обширного крововиливу в мозок. Було дивовижно, як обернулися ті слова. Як усе обернулося.

Джордж роздягнувся і ліг голим на ліжко. Він закинув руки за голову й дивився в темряву. Повільно, дуже повільно на його обличчі з’явилася зловісна, моторошна усмішка.

Відтепер тут усе буде по-іншому.

Зовсім по-іншому.

Бадді, наприклад. Джордж не міг дочекатися, коли Бадді повернеться додому з лікарні і почне катувати його ложкою, або робитиме йому «кропиву» чи ще якісь дитячі дурниці. Джордж припускав, що йому доведеться дозволити Бадді трохи порозважатися — принаймні вдень, на людях, — але коли настане ніч і вони залишаться самі в цій кімнаті, у темряві, за зачиненими дверима...

Джордж почав беззвучно сміятися.

Як любив казати Бадді, це буде класика.





Балада про гнучку кулю




Вечірка-барбекю доходила кінця. Вона вдалася на славу: напої, реберця на грилі, м’ясо, салат із зелені з коронною заправкою Меґ. Вони почали о п’ятій. Зараз була восьма тридцять, непомітно спустилися сутінки — час, коли велика галаслива вечірка зазвичай тільки набирає обертів. Але це була не велика вечірка. Їх було лише п’ятеро: літературний агент із дружиною, відомий молодий письменник, також із дружиною, і редактор журналу, якому було трохи за шістдесят, але вигляд він мав значно старшої людини. Редактор увесь вечір пив лише мінеральну воду «Фреска». Ще до приїзду редактора агент розповів молодому письменникові, що колись у того були проблеми з алкоголем. Однак усе те залишилося в минулому, як і дружина редактора... тому, власне, їх і було п’ятеро, а не шестеро.

Коли на подвір’ї молодого письменника, що виходило на озеро, почало сутеніти, замість веселощів ними чомусь опанував інтроспективний настрій.

Перший роман молодого письменника отримав гарні відгуки й розійшовся великим накладом. Йому дуже пощастило, і, до честі цього молодого чоловіка, він це розумів.

Розмова з якоюсь моторошною легковажністю перейшла від раннього успіху молодого письменника до інших письменників, які рано заявили про себе, а потім покінчили життя самогубством. Згадали Росса Локріджа й Тома Гаґена. Дружина агента згадала Сильвію Плат та Енн Секстон, а молодий письменник сказав, що не вважає Плат успішною письменницею. Вона наклала на себе руки не через успіх, сказав він, а здобула успіх завдяки тому, що наклала на себе руки. Агент усміхнувся.

— Будь ласка, чи не могли б ми поговорити про щось інше? — трохи знервовано запитала дружина молодого письменника.

Не звертаючи на неї уваги, агент сказав:

— А як щодо божевілля? Бували такі, що божеволіли від успіху. — У агента був м’який, але попри те розкотистий тон актора, який продовжував грати якусь роль і поза сценою.

Дружина письменника знову намірилась протестувати — вона знала, що її чоловік любив говорити про такі речі, але не для того, аби жартувати про них, навпаки, він якраз і жартував про них саме тому, що занадто багато про них думав, — аж раптом заговорив редактор журналу. Те, що він сказав, було настільки дивним, що вона забула про свій невисловлений протест.

— Божевілля — це гнучка куля.

Дружина агента здивовано подивилась на нього. Молодий письменник зацікавлено нахилився вперед. Він сказав:

— Щось знайоме...

— Авжеж, — відповів редактор. — Ця фраза, цей образ, «гнучка куля», належить Маріанні Мур. Вона використовувала його, щоб описати якусь машину чи ще щось. А мені завжди здавалось, що він дуже добре описує стан божевілля. Божевілля — це своєрідне ментальне самогубство. Хіба ж не стверджують зараз лікарі, що єдине визначення смерті — це смерть розуму? Божевілля — це своєрідна гнучка куля в мізках.

Дружина молодого письменника підхопилася.

— Може, хтось хоче ще випити? — Охочих не знайшлось. — Ну, тоді я хочу, якщо вже ми збираємось обговорювати цю тему, — сказала вона й пішла налити собі чогось.

— Якось, коли я працював у «Лоґансі», — сказав редактор, — мені надіслали оповідання. Звісно, зараз це видання пішло шляхом «Кольєрс» і «Сатердей івнінґ пост», але ми протримались довше за них обох. — Він говорив це з відтінком гордості. — Ми публікували тридцять шість оповідань на рік або й більше, і щороку чотири чи п’ять із них потрапляли до чиєїсь антології найкращих оповідань року. І люди їх читали. Так от, це оповідання називалося «Балада про гнучку кулю», і написав його чоловік на ім’я Редж Торп. Молодий чоловік приблизно такого ж віку, як і цей юнак, що перед нами, і приблизно такий же успішний.

— Це ж він написав «Постаті злочинного світу», чи не так? — запитала дружина агента.

— Так. Дивовижний успіх для першого роману. Прекрасні рецензії, чудові продажі в твердій і м’якій обкладинках, видання Літературної гільдії, і так далі. Навіть фільм вийшов непоганий, хоча й не такий гарний, як книга. Не дотяг до книги.

— Мені сподобалась ця книга, — сказала дружина письменника, мимоволі втягнувшись у розмову. У неї був здивований і задоволений вигляд людини, яка щойно пригадала щось, що надто довго ховалось між сторінками пам’яті. — Він іще щось написав відтоді? Я читала «Постаті злочинного світу» ще в коледжі, але це було... ну, надто давно, щоб про це згадувати.

— Відтоді ви не постаріли ні на день, — тепло сказала дружина агента, хоча в глибині душі вона вважала, що дружина молодого письменника носить занадто малий ліфчик і занадто тісні шорти.

— Ні, відтоді він нічого не написав, — відповів редактор. — За винятком одного оповідання, про яке я вам розповідав. Він наклав на себе руки. Збожеволів і наклав на себе руки.

— О, — мляво промовила дружина молодого письменника. — Знову про те саме.

— Це оповідання було опубліковане? — запитав молодий письменник.

— Ні, але не тому, що автор збожеволів і наклав на себе руки. Воно не потрапило до друку, бо редактор збожеволів і ледь не наклав на себе руки.

Агент раптом підвівся, щоб освіжити свій напій, який навряд чи цього потребував. Він знав, що у редактора стався нервовий зрив влітку 1969 року, незадовго до того, як «Лоґанс» потонув у морі червоного чорнила[57].

— Тим редактором був я, — повідомив редактор решті гостей. — У певному сенсі ми з’їхали з глузду разом, Редж Торп і я, хоча я був у Нью-Йорку, а він в Ом асі, і ми навіть ніколи не зустрічалися. Його книга вийшла десь пів року тому, і він переїхав туди, щоб «зібратися з думками», як тоді казали. І я знаю цю частину історії, тому що іноді бачу його дружину, коли вона приїжджає до Нью-Йорка. Вона малює, і досить добре. Їй пощастило. Він ледь не забрав її з собою.

Агент повернувся і сів.

— Я починаю дещо пригадувати, — сказав він. — Там була замішана не тільки його дружина, правда? Він підстрелив ще кількох людей, і серед них — хлопчиська.

— Правильно, — сказав редактор. — Саме той хлопчисько врешті й доконав його.

— Його доконав хлопчисько? — перепитала дружина агента. — Що ви маєте на увазі?

Але вираз обличчя редактора говорив про те, що він не хоче, аби його підганяли; він усе розповість, але відповідати на запитання не буде.

— Я знаю свою частину історії, бо я її пережив, — сказав редактор журналу. — Мені теж пощастило. Збіса пощастило. Цікаво, що ті, хто намагається звести рахунки з життям, приклавши пістолет до голови й натиснувши на спусковий гачок, вважають, що це найнадійніший спосіб, кращий за піґулки чи перерізання вен, але це не так. Коли ви стріляєте собі в голову, ви просто не можете сказати, що станеться. Куля може зрикошетити від черепа й убити когось іншого. Вона може пройти по вигину черепа й вийти з іншого боку. Вона може застрягти в мозку й зробити вас сліпим, але залишити вас живим. Хтось може вистрілити собі в лоб з 38-го калібру й отямитись в лікарні. А хтось може вистрілити собі в лоб з 22-го калібру й прокинутися в пеклі... якщо таке місце існує. Я схильний вважати, що воно тут, на Землі, можливо, в Нью-Джерсі.

Дружина письменника дзвінко розсміялася, хоч і трохи силувано.

— Єдиний надійний спосіб самогубства — це зістрибнути з дуже високого будинку, але на це зважуються лише надзвичайно цілеспрямовані люди. Дуже вже потім усе гидко. Але я хочу сказати ось що: коли ви стріляєте в себе гнучкою кулею, ви насправді не знаєте, яким буде результат. У моєму випадку я зірвався з мосту й отямився на заваленій сміттям набережній з далекобійником, який бив мене по спині й так несамовито розмахував моїми руками вгору-вниз, наче йому наказали за добу привести себе у спортивну форму, і він прийняв мене за гребний тренажер. Для Реджа куля була смертельною. Він... Однак я розповідаю вам історію, не маючи жодного уявлення про те, чи хочете ви її почути.

Він запитально подивився на них у сутінках, що згущалися навколо. Агент і дружина агента невпевнено перезирнулися, а дружина письменника вже збиралася сказати, що з них досить похмурих розмов, коли озвався її чоловік:

— Я б хотів послухати. Звісно, якщо вас не стримують якісь особисті причини.

— Я ніколи її не розповідав, — відповів редактор, — але не з особистих причин. Можливо, у мене ніколи не було правильних слухачів.

— Тоді розкажіть нам, — сказав письменник.

— Поле... — дружина поклала руку йому на плече. — Тобі не здається...

— Не зараз, Меґ.

— Оповідання надійшло, так би мовити, «самопливом», — почав розповідати редактор, але на той час у «Лоґансі» більше не читали незамовлених рукописів. Коли вони надходили, дівчина просто вкладала їх у конверти зі зворотною адресою із запискою: «Через щоразу більші витрати і щоразу більшу нездатність редакції впоратися зі щоразу більшою кількістю заявок, „Лоґанс“ більше не читає незатребувані рукописи. Ми щиро бажаємо вам удачі й сподіваємось, що вам пощастить розмістити ваш рукопис в іншому місці». Хіба ж це не чудовий приклад канцелярської тарабарщини? Нелегко втулити словосполучення «щоразу більші» тричі в одне речення, але їм це вдалось.

— А якби не було конверта з маркою і зворотною адресою, оповідання потрапило б у кошик для сміття, — сказав письменник. — Так?

— О, так. І без жодного жалю. «У місті беззахисних немає жалю»[58].

На обличчі письменника промайнув дивний вираз занепокоєння. Це був вираз людини, яка опинилася в лігві тигрів, де вже чимало сильних і сміливих людей були розтерзані на шматки. Поки що цей чоловік не бачив жодного тигра. Але він відчуває, що вони там, і що їхні пазурі все ще гострі.

— Так чи інакше, — сказав редактор, дістаючи портсигар, — оповідання надійшло, дівчина у відділі кореспонденції взяла його, прикріпила відмову на першій сторінці й уже збиралася покласти його в конверт для повернення, коли глянула на ім’я автора. «Постаті злочинного світу» вона читала. Тієї осені всі прочитали цю книгу, або саме читали, або стояли в черзі в бібліотеці, або шукали цю книгу в м’якій обкладинці на полицях аптек.

Дружина письменника, побачивши миттєву тривогу на обличчі чоловіка, взяла його за руку. Він усміхнувся до неї. Редактор клацнув золотим «Ронсоном», прикурюючи сигарету, і в темряві, що невпинно густішала, стало видно, яким виснаженим було його обличчя — пухкі, наче з крокодилячої шкіри, мішки під очима, запалі, вкриті зморшками, щоки, старече підборіддя, що випиналося на обличчі раннього літнього віку, немов ніс корабля. «І цей корабель, — подумав письменник, — називається „Старість“. Ніхто особливо не хоче на ньому пливти, але каюти переповнені. І трюми теж, якщо вже на те пішло».

Запальничка блимнула й згасла, і редактор задумливо затягнувся сигаретою.

— Дівчина, яка займалася поштою, і прочитала це оповідання, передавши його далі, замість відправити назад, тепер працює повноправним редактором у видавництві «Патнем». Її ім’я не має значення; важливо те, що на великому життєвому графіку вектор цієї дівчини перетнувся з вектором Реджа Торпа у відділі кореспонденції журналу «Лоґанс». Її вектор ішов вгору, а його — вниз. Вона надіслала оповідання своєму босові, а її бос надіслав його мені. Я прочитав і мені сподобалось. Воно було дуже довге, але я бачив, що він міг би скоротити його на п’ятсот слів без особливих зусиль. І цього було б достатньо.

— А про що воно було? — запитав письменник.

— Вам навіть не варто питати, — відповів редактор. — Це так чудово вписується в загальний контекст.

— Про те, як з’їхати з глузду?

— Так, саме так. Чого вас найперше вчать на першому курсі креативного письма в коледжі? Писати про те, що ви знаєте. Редж Торп знався на божевіллі, бо сам рухався в тому напрямку. Мене це оповідання зацікавило, мабуть, тому, що я теж збирався туди потрапити. Якби ви були редактором, то могли б сказати, що єдине, що не потрібно нав’язувати американському читачеві, — це ще одне оповідання про те, як стильно божеволіти в Америці, підтема А: «Ніхто більше не розмовляє один з одним». Популярна тема в літературі двадцятого століття. Всі великі бралися за неї, а всі борзописці заносили над нею сокиру. Але це оповідання було кумедне. Я маю на увазі, воно справді було дуже смішне.

— Я не читав нічого подібного ні до, ні після того. Найближче до цього могли би бути деякі оповідання Френсіса Скотта Фіцджеральда... і «Гетсбі». Хлопець в оповіданні Торпа божеволів, але робив це в доволі кумедний спосіб. Ти читаєш і постійно усміхаєшся, але в цьому оповіданні було кілька місць — найкраще, там де герой виливає лаймове желе на голову товстій дівиці, — де ти просто регочеш. Але це, знаєте, такий собі сміх, нервовий. Ти смієшся, а потім тобі кортить озирнутися, щоб побачити, чи ніхто тебе не почув. Те, як автор створював напругу в цьому оповіданні, вражало майстерністю. Чим більше ти сміявся, тим більше нервувався. А чим більше нервувався, тим більше сміявся... аж до того моменту, коли герой повертається додому з вечірки, влаштованої на його честь, і вбиває свою дружину й маленьку доньку.

— А який сюжет? — запитав агент.

— Він не має значення, — відповів редактор. — Це просто оповідання про молоду людину, яка поступово програє в боротьбі з успіхом. Краще залишити його невизначеним. Детальний переказ сюжету буде просто нудним. Так завжди буває. Одним словом, я написав йому листа. У ньому було таке: «Шановний Редже Торп, я щойно прочитав „Баладу про гнучку кулю“ і вважаю, що вона чудова. Я хотів би опублікувати її в журналі „Лоґанс“ на початку наступного року, якщо вас це влаштує. Чи задовольнить вас 800 доларів? Оплата відразу при отриманні. Майже відразу». Новий абзац.

Редактор проштрикнув сигаретою вечірнє повітря.

«Оповідання трохи задовге, і я хотів би, щоб ви скоротили його приблизно на п’ятсот слів, якщо зможете. Я б погодився на двісті слів, якщо до цього дійде. Ми завжди можемо викинути якусь карикатуру». Абзац. «Зателефонуйте, якщо захочете». Мій підпис. І лист відправився в Омаху.

— І ви все це пам’ятаєте, слово в слово? — запитала дружина письменника.

— Я зберігав усю кореспонденцію в спеціальній папці, — пояснив редактор. — Його листи, копії моїх відповідей. Під кінець накопичився цілий стос, включно з трьома чи чотирма листами від Джейн Торп, його дружини. Я перечитував цю справу досить часто. Марно, звісно. Намагатися зрозуміти гнучку кулю — це все одно, що намагатися зрозуміти, чому стрічка Мебіуса має лише один бік. Просто так влаштовані речі в цьому найкращому з усіх можливих світів. Так, я пам’ятаю все це дослівно, або майже дослівно. Дехто навіть «Декларацію незалежності» напам’ять знає.

— Б’юся об заклад, він зателефонував вам наступного дня, — сказав агент, усміхаючись. — Готуйте гроші.

— Ні, він не зателефонував. Невдовзі після «Постатей злочинного світу» Торп взагалі перестав користуватися телефоном. Про це мені розповіла його дружина. Коли вони переїхали до Омахи з Нью-Йорка, в новому будинку телефон навіть не встановлювали. Розумієте, він вирішив, що телефонна система насправді працює не на електриці, а на радії. Він вважав, що це одна з двох чи трьох найбільших таємниць в історії сучасного світу. Він доводив своїй дружині, що саме радій відповідальний за зростання захворюваності на рак, а не сигарети, автомобільні викиди чи промислове забруднення. Кожен телефон мав маленький кристалик радію в трубці, і щоразу, коли ви користувалися телефоном, ви опромінювали свою голову.

— Схоже, він і справді збожеволів, — сказав письменник, і всі засміялися.

— Натомість він написав, — сказав редактор, тицьнувши цигаркою в напрямку озера. — У його листі було таке: «Шановний Генрі Вілсон (або просто Генрі, якщо дозволите), ваш лист мене дуже схвилював і порадував. Моя дружина була, якщо на те пішло, навіть більше задоволена, ніж я. Гроші мене влаштовують... хоча, чесно кажучи, сама ідея бути надрукованим у „Лоґансі“ видається мені більш ніж адекватною компенсацією (але гроші я візьму, візьму). Я переглянув ваші скорочення, і вони здаються мені прийнятними. Я гадаю, що вони підуть на користь оповіданню, а також збережуть місце для карикатур. З найкращими побажаннями, Редж Торп».

— Під його підписом був кумедний маленький малюнок... радше схожий на карлючку. Око в піраміді, як на звороті доларової купюри. Але замість «Novus Ordo Seclorum»[59] на банері внизу, там були ці слова: «Fornit Some Fornus».

— Чи то латина, чи якийсь жарт, — сказала дружина агента.

— Це лише частина щоразу більшої ексцентричності Реджа Торпа, — сказав редактор. — Його дружина розповіла мені, що Редж почав вірити в «маленьких людей», на кшталт ельфів чи фей. У форнітів. Це були ельфи удачі, і він думав, що один із них живе в його друкарській машинці.

— О Боже! — промовила дружина письменника.

— За словами Торпа, у кожного форніта є маленький пристрій, схожий на пістолет, наповнений... порошком удачі, гадаю, ви б назвали це так. А порошок удачі...

— ...називається форнус, — закінчив письменник. Він широко всміхався.

— Так. І його дружина також вважала це доволі кумедним. Спочатку. Насправді спочатку вона думала — Торп задумав форнітів за два роки до того, коли писав «Постаті злочинного світу», — що це просто Редж її розігрує. І, можливо, спочатку так воно й було. Схоже, згодом це перетворилося з примхи на марновірство, а потім на відверту віру. Це була... гнучка фантазія. Але в кінці жорстка. Дуже жорстка.

Усі мовчали. Усмішки згасли.

— У форнітів був свій кумедний бік, — розповідав редактор. — Наприкінці їхнього перебування в Нью-Йорку друкарська машинка Торпа почала час від часу потрапляти в майстерню, а коли вони переїхали до Омахи, це стало ще частішим явищем. Коли й ремонтували там уперше, на час ремонту він випозичив у тій же майстерні машинку. Через кілька днів після того, як Редж отримав свою машинку з ремонту, йому зателефонував менеджер дилерського центру й сказав, що виставить рахунок за чистку випозиченої машинки, а також власної машинки Торпа.

— А в чому була проблема? — запитала дружина агента.

— Здається, я знаю, — відповіла дружина письменника.

— Там було повно їжі, — сказав редактор. — Крихітні шматочки торта й печива. На пластинах самих клавіш було намазане арахісове масло. Редж годував форніта у своїй друкарській машинці. Він також «годував» позичену машинку, на випадок, якщо форніт перебрався туди.

— Господи, — сказав письменник.

— Як ви розумієте, тоді я нічого цього не знав. Я написав йому відповідь і сказав, що дуже радий його згоді. Моя секретарка надрукувала листа й принесла мені на підпис, а потім їй знадобилося кудись вийти. Я підписав його, а вона все не поверталася. І тоді — бозна-навіщо — я поставив ту ж саму карлючку під своїм ім’ям. Піраміда. Око. І «Fornit Some Fornus». Дурня якась. Секретарка побачила це й запитала мене, чи хочу я, щоб це було відправлене саме так. Я знизав плечима і сказав, щоб вона так і відправляла. Через два дні мені зателефонувала Джейн Торп. Вона сказала, що мій лист дуже схвилював Реджа. Редж вирішив, що знайшов споріднену душу... чи ще когось, хто знав про форнітів. Бачите, яка божевільна ситуація склалася? Наскільки я розумів на той момент, форнітом могло бути що завгодно — від лівостороннього розвідного ключа до польського ножа для стейка. Так само як і форнусом. Я пояснив Джейн, що просто скопіював дизайн Реджа. Вона поцікавилась, навіщо. Я старанно уникав відповіді на її запитання, інакше довелося б сказати, що я був дуже п’яний, коли підписував листа.

Він зробив паузу, і на галявині запала незручна тиша.

Люди дивилися на небо, озеро, дерева, хоча зараз вони були не цікавіші, ніж хвилину чи дві тому.

— Я пив усе своє свідоме життя, і не можу сказати, коли це почало виходити з-під контролю. У професійному сенсі мені вдавалося «керувати пляшкою» майже до самого кінця. Я починав пити в обідню перерву і повертався до офісу el blotto[60]. Однак там я працював бездоганно. Саме випивка після роботи — спочатку в поїзді, а потім удома — і збила мене на манівці.

— У нас із дружиною і так вистачало проблем, і випивка їх тільки поглиблювала. Вона вже давно збиралася піти від мене, і за тиждень до того, як я отримав оповідання Реджа Торпа, вона це зробила. Я саме намагався впоратися з цим ударом, коли з’явилося оповідання Торпа. Я забагато пив. І на додачу до всього, у мене була, як тепер це модно називати, «криза середнього віку». У той час я лише відчував, що моє професійне життя було настільки ж пригнічене, як і особисте. Я все більше усвідомлював — чи намагався усвідомити, — що редагування оповідань для масового споживача, які зрештою читатимуть знервовані пацієнти стоматологів, домогосподарки за обідом та випадкові знудьговані студенти коледжу, — заняття аж ніяк не шляхетне. Я починав усвідомлювати — знову ж таки, намагався, як і всі ми в той час у «Лоґансі», — що за півроку, або ж за наступних десять чи чотирнадцять місяців, можливо, ніякого «Лоґанса» вже й не буде.

І ось у цей похмурий осінній пейзаж екзистенційного страху середнього віку раптом вривається дуже хороше оповідання дуже хорошого письменника — веселий, енергійний погляд на механіку божевілля. Це було схоже на яскравий промінь сонця. Я знаю, що дивно говорити так про оповідання, яке закінчується тим, що головний герой вбиває свою дружину й маленьку дитину, але запитайте будь-якого редактора, що таке справжня радість, і він вам скаже, що це чудове оповідання або роман, якого ви не очікували, і який потрапляє на ваш стіл як великий різдвяний подарунок. Послухайте, ви ж усі знаєте оповідання Ширлі Джексон «Лотерея». Воно закінчується на одній з найпохмуріших нот, які тільки можна собі уявити. Я маю на увазі, що вони виводять милу жінку на вулицю і забивають її камінням до смерті. І, о жах, син і дочка цієї жінки беруть участь у її вбивстві. Але це було пречудове оповідання... і я впевнений, що редактор «Нью-Йоркера», який першим прочитав його, пішов додому того вечора, насвистуючи.

Я лише намагаюся сказати, що оповідання Торпа було найкращою річчю в моєму житті на той момент. Єдиною хорошою річчю. І з того, що його дружина сказала мені по телефону того дня, моє прийняття цієї історії було єдиною хорошою річчю, яка трапилася з ним останнім часом. Стосунки між автором і редактором — це завжди взаємний паразитизм, але у випадку з Реджем і мною цей паразитизм був посилений до неприродного ступеня.

— Повернімося до Джейн Торп, — нагадала дружина письменника.

— Так, я трохи відволікся, і нібито залишив її напризволяще, еге ж? Вона дуже сердилась через тих форнітів. Спочатку. Я пояснив їй, що просто накарлякав той символ з оком і пірамідою під своїм підписом, не розуміючи до пуття, що це може означати, і вибачився за все, що я зробив.

Вона переборола свій гнів і розповіла мені все про Реджа. Вона все більше й більше тривожилась, а поговорити їй було зовсім ні з ким. її батьки померли, а всі друзі залишилися в Нью-Йорку. Редж взагалі нікого не пускав у дім. Він казав, що це податківці, або ФБР, або ЦРУ.

Невдовзі після того, як вони переїхали до Омахи, в їхні двері постукала маленька дівчинка-скаут, яка продавала скаутське печиво для збору коштів. Редж накричав на неї, сказав, щоб вона забиралася геть, що він знає, чому вона там, і так далі. Джейн намагалася його заспокоїти. Вона вказала на те, що дівчинці було лише десять років. А Редж сказав їй, що в податківців нема ні душі, ні совісті. А крім того, сказав він, дівчинка могла бути андроїдом. А на андроїдів не поширюються закони про дитячу працю. Він припускав, що податківці можуть підіслати до нього андроїда-дівчинку-скаута, напханого кристалами радію, щоб з’ясувати, чи не приховує він якихось секретів... і заодно обстріляти його раковими променями.

— Хай Бог милує, — промовила дружина агента.

— Вона потребувала дружнього голосу, і мій голос виявився першим. Я почув історію про дівчинку-скаута, дізнався про те, як треба доглядати й годувати форнітів, про форнус, про те, як Редж відмовлявся користуватися телефоном. Вона говорила зі мною з платного телефона-автомата в аптеці за п’ять кварталів від дому. Вона сказала мені, що боїться, буцім насправді Редж остерігається не податківців, не ФБР і не ЦРУ Вона думала, що насправді він боявся, що Вони — якась розгалужена анонімна група, яка ненавиділа Реджа, заздрила йому і не зупинилася б ні перед чим, щоб із ним поквитатися — дізналися про його форніта і хотіли його вбити. Якби форніт помер, не було би більше ні романів, ні оповідань, нічого. Розумієте? Уся суть божевілля. Вони хотіли його вбити. Зрештою, його не лякала навіть податкова служба, яка попила з нього крові через прибутки, які приносили «Постаті злочинного світу». Головним страховищем були лише Вони. Ідеальна параноїдальна фантазія. Вони хотіли вбити його форніта.

— Господи, і що ж ви їй сказали? — запитав агент.

— Я намагався її заспокоїти, — відповів редактор. — Уявіть собі, я щойно повернувся з обіду, заправившись п’ятьма мартіні, і розмовляв з переляканою жінкою, яка стояла в аптечній телефонній будці в Омасі, намагаючись запевнити її, що все в порядку, щоб вона не хвилювалася, що її чоловік повірив у те, що в телефонах повно кристалів радію, що якась незрозуміла група людей підсилає до нього андроїдів у вигляді дівчаток-скаутів, щоб зібрати про нього інформацію, щоб вона не хвилювалася, що її чоловік відокремив свій талант від свого менталітету до такої міри, що зміг повірити, ніби в його друкарській машинці живе ельф. Не думаю, що я був дуже переконливим.

Вона просила мене — ні, благала — попрацювати з Реджем над його оповіданням, щоб його опублікували. Вона ледь не визнала, що «Гнучка куля» була останнім контактом Реджа з тим, що ми, сміючись, називаємо реальністю.

Я запитав її, що мені робити, якщо Редж знову заговорить про форнітів. «Підіграйте йому», — відповіла вона. Так і сказала: «Підіграйте йому». А потім поклала слухавку.

Наступного дня я отримав листа від Реджа — п’ять сторінок, надрукованих на машинці, з одинарним міжрядковим інтервалом. Перший абзац був про оповідання. Він писав, що другий варіант просувається добре. Він думав, що зможе скоротити сімсот слів з початкових десяти тисяч п’ятисот, скоротивши остаточний варіант до дев’яти тисяч восьмисот. Решта листа була про форнітів і форнус. Його власні спостереження і запитання... десятки запитань.

— Спостереження? — Письменник нахилився вперед. — То він справді їх бачив?

— Ні, — сказав редактор. — Не бачив їх буквально, але в іншому сенсі... Гадаю, так і було. Розумієте, астрономи знали про існування Плутона задовго до того, як у них з’явився достатньо потужний телескоп, щоб його побачити. Вони знали все про нього, вивчаючи орбіту планети Нептун. Редж спостерігав за форнітами саме таким чином. Він сказав, що вони люблять їсти вночі, чи помітив я це? Він годував їх у будь-який час доби, але помітив, що більша частина їжі зникала після восьмої вечора.

— Галюцинація? — запитав письменник.

— Ні, — відповів редактор. — Просто його дружина вичищала з машинки стільки їжі, скільки могла, коли Редж виходив на вечірню прогулянку. А він виходив щовечора о дев’ятій годині.

— Я б сказав, що в неї вистачило нахабства переслідувати вас, — буркнув агент. Він поворушився своєю великою масою в садовому кріслі. — Вона сама підживлювала його фантазії.

— Ви не розумієте, чому вона зателефонувала і чому була така засмучена, — тихо промовив редактор. Він подивився на дружину письменника. — Але я впевнений, що ви розумієте, Меґ.

— Можливо, — сказала вона й зизом глянула на чоловіка. — Вона сердилась не через те, що ви підживлювали його фантазію. Вона боялася, що ви можете її зруйнувати.

— Браво. — Редактор запалив свіжу сигарету. — І їжу вона прибрала з тієї ж причини. Якби їжа продовжувала накопичуватися в друкарській машинці, Редж зробив би логічне припущення, виходячи безпосередньо зі своєї власної явно нелогічної передумови. А саме, що його форніт або помер, або пішов. Отже, більше ніякого форнуса. Отже, більше нічого не напишеться. Отже...

Редактор дозволив слову розвіятися в сигаретному димі, а потім продовжив:

— Він подумав, що форніти, мабуть, ведуть нічний спосіб життя. Вони не любили гучних звуків — він помітив, що не міг писати вранці після гучних вечірок, — вони ненавиділи телевізор, вони ненавиділи вільну електрику, вони ненавиділи радій. Редж написав, що продав їхній телевізор на благодійність за двадцять доларів, а від свого наручного годинника з радієвим циферблатом він давно вибавився. А далі були запитання. Як я дізнався про форнітів? Чи живе один із них у мене вдома? Якщо так, то що я думав про те, те і те? Гадаю, мені не потрібно конкретизувати далі. Якщо ви коли-небудь заводили собаку певної породи і можете пригадати запитання, які ви ставили про її догляд і годування, то ви знаєте більшість запитань, які Редж ставив мені. Вистачило однієї маленької карлючки під моїм підписом, щоби відкрити скриньку Пандори.

— Що ви йому написали? — запитав агент.

— Ось тут і почалися проблеми, — повільно відповів редактор. — Для нас обох. Джейн сказала: «Підіграйте йому», що я і зробив. На жаль, я трохи перестарався. Я відповідав на його лист вдома і був дуже п’яний. Квартира здавалася надто порожньою. У ній стояв затхлий запах — сигаретний дим, недостатнє провітрювання. Після від’їзду Сандри все пішло шкереберть. Покривало на дивані було зім’яте. Брудний посуд в умивальнику і таке інше. Чоловік середнього віку, непідготовлений до ведення домашнього господарства.

Я сидів там із аркушем паперу, заправленим у друкарську машинку, і думав: «Мені потрібен форніт». Насправді мені потрібна була дюжина таких форнітів, щоб засипати цей клятий самотній будинок форнусом із кінця в кінець. Тієї миті я був настільки п’яний, що заздрив манії Реджа Торпа.

Я написав, що у мене, звісно, теж є форніт. Я написав Реджу, що мій дуже схожий поведінкою на його форніта. Веде нічний спосіб життя. Ненавидить гучні звуки, але, схоже, насолоджується Бахом і Брамсом... Мені завжди найкраще працювалося після того, як я ввечері послухаю їхню музику, написав я. Я виявив, що мій форніт дуже полюбляє кіршнерську копчену ковбасу... чи не пробував Редж годувати нею свого форніта? Я просто залишав маленькі шматочки біля свого редакторського синього олівця «Скріпто», який завжди носив із собою, і на ранок вони майже завжди зникали. Хіба що, як помітив Редж, напередодні було шумно. Я сказав йому, що радий, що дізнався про радій, хоча у мене не було наручного годинника, що світиться в темряві. Я сказав йому, що мій форніт був зі мною ще з коледжу. Я так захопився власною вигадкою, що накатав майже шість сторінок. Наприкінці я додав абзац про оповідання, щось дуже поверхове, і підписався.

— А під вашим підписом? — запитала дружина агента.

— Певна річ: «Fornit Some Fornus». — Він на мить замовк. — У темряві не видно, але я почервонів. Я був такий п’яний, такий самовдоволений... Можливо, в холодному світлі світанку я б і передумав, але було вже запізно.

— Ви відправили його поштою напередодні ввечері? — пробурмотів письменник.

— Так, відправив. А потім півтора тижня, затамувавши подих, чекав.

Нарешті прийшов рукопис, адресований мені, без супровідного листа. Скорочення були такими, як ми домовились, і я подумав, що оповідання було тепер абсолютно бездоганне, але сам рукопис був... коротше, я поклав його в портфель, взяв додому і передрукував. Він був вкритий якимись дивними жовтими плямами. Я подумав...

— Сеча? — запитала дружина агента.

— Так, саме це я і подумав. Але я помилявся. А коли я повернувся додому, в моїй поштовій скриньці лежав лист від Реджа. Цього разу на десять сторінок. У листі, крім усього іншого, йшлося і про жовті плями. Він не зміг знайти кіршнерську ковбасу, тому спробував джорданівську. Він сказав, що їм сподобалось. Особливо з гірчицею.

Того дня я був цілком тверезий. Але його лист у поєднанні з тими жалюгідними гірчичними плямами, розтертими прямо на сторінках його рукопису, відправив мене прямо до шафи з випивкою. Просто, як в «Монополії»: «Не проходиш далі — двісті доларів не отримуєш. Рушай прямо в бар».

— А що ще було в листі? — запитала дружина агента. Ця історія її дедалі більше захоплювала, і тепер вона нахилилась уперед, зігнувшись над своїм чималим животом у позі, яка нагадувала дружині письменника Снупі, що та стоїть на своїй собачій будці, вдаючи з себе орла.

— Цього разу про оповідання лише два рядки. Уся заслуга належить форніту... і мені. Копчена ковбаса була справді фантастичною ідеєю. Ракне вона сподобалась, і як наслідок...

— Ракне? — перепитав письменник.

— Так звали форніта, — відповів редактор. — Ракне. І як наслідок, Ракне дуже відставав у переписуванні. Решта листа була якоюсь параноїдальною маячнею. Ви такого точно зроду не бачили.

— Редж і Ракне... шлюб, укладений на небесах, — сказала дружина письменника й нервово хихикнула.

— О, зовсім ні, — відповів редактор. — У них були суто робочі стосунки. А Ракне був чоловічої статі.

— Що ж, розкажіть нам про лист.

— Його я не знаю напам’ять. Для вас же буде краще. Навіть ненормальності згодом набридають. Листоноша був із ЦРУ Розносець газет був із ФБР — Редж бачив у його сумці з газетами револьвер із глушником. Люди по сусідству були шпигунами — у їхньому фургоні було обладнання для спостереження. Він більше не наважувався спускатися до крамниці на розі за продуктами, бо її власник був андроїдом. За його словами, Редж і раніше підозрював це, але тепер був упевнений. Він бачив, як під шкірою голови чоловіка, де він починав лисіти, перехрещувалися дроти. Вміст радію в його будинку значно підвищився — вночі він бачив тьмяне, зеленувате світіння в кімнатах.

Його лист закінчувався так: «Сподіваюся, що ви напишете мені відповідь і опишете свою ситуацію (і про ситуацію вашого форніта) стосовно ворогів, Генрі. Я вважаю, що знайомство з вами було тим випадком, який виходить за рамки збігу обставин. Я б назвав це рятівним кругом від (Бога? Провидіння? Долі? Вкажіть свій власний термін), кинутим мені в останню можливу мить.

Одна людина не може довго опиратися навалі тисячі ворогів. І ось, нарешті, ти дізнаєшся, що ти не один... Навряд чи буде перебільшенням, якщо я скажу, що спільність нашого досвіду — це мій єдиний порятунок від цілковитої катастрофи? Сподіваюсь на це. Я маю знати: чи полюють вороги на вашого форніта так само, як і на Ракне? Якщо так, то як ви з цим справляєтесь? Якщо ні, то чи не знаєте ви, чому?. Повторюю, я мушу це знати».

Лист був підписаний каракулями «Fortin Some Fornus», а далі був постскриптум. Лише одне речення. Але вбивче. «Іноді я сумніваюсь у своїй дружині».

Я перечитав листа тричі. У процесі прикінчив цілу пляшку «Чорного оксамиту». Почав обдумувати варіанти відповіді на його лист. Це був крик потопельника про допомогу, це було ясно, як день. Оповідання деякий час допомагало йому тримати мізки вкупі, але робота над ним закінчилась. І тепер цілісність його глузду повністю залежала від мене. Що було цілком логічно, оскільки я сам напитав собі цього лиха.

Я пройшовся по будинку вздовж і впоперек, по всіх порожніх кімнатах. І почав вимикати все з розеток. Нагадаю, я добряче набрався, а сильне сп’яніння відкриває несподівані можливості для навіювання. Ось чому редактори та юристи не проти пропустити по три чарки, перш ніж обговорювати контракт за обідом.

Агент розсміявся, але настрій залишався напруженим, натягнутим і дискомфортним.

— І, будь ласка, майте на увазі, що Редж Торп був винятковим письменником. Він був абсолютно переконаний у тому, про що говорив. ФБР. ЦРУ. ПОДАТКОВА. Вони. Вороги. Деякі письменники володіють дуже рідкісним даром писати тим серйозніше й стриманіше, чим пристрасніше вони відчувають свою тему. Такий дар був у Стейнбека, він був у Гемінґвея, і Редж Торп теж мав такий самий талант. Коли ви потрапляєте в його світ, все починає здаватися дуже логічним. І як тільки ви приймаєте форнітів як головну ідею, передумову, ви цілком можете повірити в те, що розносець газет дійсно носить безшумний пістолет 38-го калібру в своїй сумці з паперами. Що студенти коледжу по сусідству з фургоном справді можуть бути агентами КДБ з капсулами смерті у воскових корінних зубах, які виконують завдання вбити або захопити Ракне.

Звичайно, я не прийняв головну передумову. Але мені було так важко думати. І я повимикав усі прилади з розетки. Спочатку кольоровий телевізор, бо всі знають, що він справді щось випромінює. У «Лоґансі» ми опублікували статтю дуже авторитетного вченого, який припускав, що випромінювання, яке випускає побутовий кольоровий телевізор, перериває людські мозкові хвилі настільки, що змінює їх за мить, але назавжди. Цей вчений припустив, що саме таке випромінювання може спричинювати погіршення успішності в школах, викликати зниження рівня грамотності, а також заважати розвитку арифметичних навичок у молодших школярів. Зрештою, хто як не малі діти сидять найближче до телевізора?

Тож я вимкнув телевізор, і в мене аж наче в голові прояснилось. Мені справді стало набагато легше, і я вимкнув радіо, тостер, пральну машину, сушарку. Потім я згадав про мікрохвильову піч і вимкнув її з розетки. Я відчув справжнє полегшення, коли вирвав зуби в цієї клятої штуки. Це була одна з перших мікрохвильовок, здоровенна, як будинок, і вона, напевно, дійсно була небезпечною. Зараз їх значно краще екранують.

Я навіть не уявляв, скільки в звичайному будинку середнього класу існує речей, які поєднуються до розеток у стінах. Мені уявився образ цього бридкого електричного спрута зі щупальцями у вигляді електричних кабелів, які звиваються й зміяться в стінах, з’єднуючись із дротами назовні, а всі ті дроти ведуть до електростанцій, якими керує уряд.

— У моїй голові відбувалося дивне роздвоєння, коли я все оте вимикав, — вів далі редактор, зробивши паузу, щоб зробити ковток «Фрески». — По суті, я діяв під впливом забобонного імпульсу. Є багато людей, які не ходять під драбинами або не відкривають парасольку в будинку. Є баскетболісти, які хрестяться перед штрафними кидками, і бейсболісти, які змінюють шкарпетки, коли у них не йде гра. Я думаю, що в таких випадках раціональний розум перебуває не на одній хвилі з ірраціональною підсвідомістю. Якби мені довелося дати визначення ірраціональної підсвідомості, я б сказав, що це маленька, оббита м’яким матеріалом кімнатка всередині кожного з нас, де єдині меблі — це невеликий картковий стіл, а єдине, що на ньому лежить — це револьвер, заряджений гнучкими кулями.

Коли ви, йдучи вулицею, звертаєте вбік, щоб уникнути драбини, або виходите з квартири під дощ зі згорнутою парасолькою, частина вашого інтегрованого «я» відділяється, заходить у цю кімнатку й бере револьвер зі столу. Можливо, ви навіть усвідомлюєте одразу дві суперечливі думки: «Ходити під драбиною безпечно», і «Не ходити під драбиною також безпечно». Але як тільки драбина залишається позаду, або як тільки парасолька розкривається, ви знову возз’єднуєтесь.

— Це дуже цікаво, — сказав письменник. — Чи не могли б ви для мене розвинути вашу думку трохи далі, якщо вам не важко. Коли ця ірраціональна частина людини насправді перестає гратися з пістолетом і прикладає його до скроні?

— Коли людина починає писати листи в газету з вимогою прибрати всі драбини, тому що ходити під ними небезпечно, — відповів редактор.

Усі засміялись.

— Оскільки ми розвинули цю думку, гадаю, ми мусимо її закінчити. Ірраціональне «я» особистості фактично стріляє гнучкою кулею в мозок, коли людина починає гасати по місту, перекидаючи драбини і, можливо, травмуючи людей, які на них працюють. Якщо людина обходить драбини, а не йде під ними — це ще ні про що не свідчить. Не можна вважати божевільною людину, яка пише листи в газету, заявляючи, що Нью-Йорк зруйнований через те, що люди необачно тиняються під драбинами. Але коли людина починає перекидати драбини, тоді вже вона ненормальна.

— Бо це очевидно, — пробурмотів письменник.

— А знаєте, Генрі, — сказав агент, — у цьому щось є. Я от завжди кажу, що не можна прикурювати втрьох від одного сірника. Не знаю, звідки в мене взялася ця звичка. Потім я десь прочитав, що це правило з’явилося ще під час Першої світової війни. Буцімто німецькі снайпери чекали, поки «томмі» в окопах почнуть прикурювати один в одного. Перший вогник помічали, по другому прицілювались, а по третьому стріляли вже напевно і зносили комусь голову. Але хоч я і дізнався про це, це нічого не змінило. Я все одно не даю прикурювати трьом від одного сірника. Одна частина мене каже, що не має значення, скільки сигарет прикурювати, хоч би й десяток. Але друга частина промовляє зловісним, як у Бориса Карлоффа в ролі Дракули, голосом: «Ооооо, якщо ти це зробиш...»

— Але ж не кожне божевілля пов’язане із забобонами? — несміливо запитала дружина письменника.

— Хіба? — відповів редактор. — Жанна д’Арк чула голоси з неба. Деякі люди думають, що в них вселилися демони. Інші бачать гремлінів... або дияволів... або форнітів. Навіть терміни, які ми використовуємо для позначення божевілля, вказують на забобони в тій чи іншій формі. Манія... ненормальність... ірраціональність... божевілля... безумство. Для божевільної людини реальність спотворюється. І тоді в тій маленькій кімнатці, де лежить револьвер, поступово збирається вся особистість повністю.

Але моя раціональна частина все ще була на місці. Закривавлена, в синцях, обурена й досить налякана, але все ще на посту, кажучи: «Нічого страшного. Завтра, коли ти протверезієш, ти зможеш повстромляти все назад, слава Богу. Грайся у свої ігри, якщо вже тобі так кортить. Але не більше того. Не загравайся».

Той раціональний голос правильно зробив, що злякався. У нас є щось таке, що так і тягнеться до божевілля. Кожен, хто дивився вниз із даху високої будівлі, напевно відчував хоча б слабке, але оте збочене бажання стрибнути. І кожен, хто хоч раз прикладав до голови заряджений пістолет...

— Не треба, — сказала дружина письменника. — Будь ласка.

— Гаразд, — сказав редактор. — Я хочу сказати, що навіть винятково врівноважені люди із найміцнішою психікою утримують свій здоровий глузд, учепившись за слизьку мотузку. Я справді в це вірю. Схеми раціональності дуже недбало вмонтовані в людську істоту.

Отож, висмикнувши всі штепселі, я пішов до свого кабінету, написав Реджу Торпу листа, поклав його в конверт, наклеїв марку й відправив поштою. Насправді я не пам’ятаю, як я все це робив. Я був дуже п’яний. Але доходжу висновку, що я таки це зробив, тому що коли я прокинувся наступного ранку, копія листа все ще лежала біля моєї друкарської машинки, разом із марками і коробкою з конвертами. Зміст листа був такий, якого тільки й можна було очікувати від п’яниці. Суть зводилася до наступного: ворогів притягують не тільки форніти, а й електрика. Позбудься електрики — і ти позбудешся ворогів. Внизу я написав: «Електрика впливає на те, що ти думаєш про всі ці речі, Редже. Вона накладається на мозкові хвилі. До речі, у твоєї дружини є блендер?».

— Фактично, ви почали «писати листи до газети», — сказав письменник.

— Так. Я написав того листа в п’ятницю ввечері. У суботу вранці я прокинувся близько одинадцятої з жахливим похміллям, невиразно пригадуючи свої витівки минулого вечора. Мені було дуже соромно, коли я встромляв усі штепселі назад. Ще більший сором і страх охопили мене, коли я побачив, що я написав Реджу. Я перетрусив увесь будинок, шукаючи оригінал того листа, сподіваючись, що не відправив його поштою. Але я його таки відправив. Той день я пережив тільки завдяки ухваленому рішенню тримати удари долі так, як личить справжньому чоловіку, взяти себе в руки і зав’язати з пиятикою. Я був налаштований дуже рішуче.

Наступної середи прийшов лист від Реджа. Одна сторінка, написана від руки. Вся сторінка обписана каракулями «Fornit Some Fornus». А посередині ось це: «Ти мав рацію. Дякую, дякую, дякую. Редж. Ти мав рацію. Тепер все гаразд. Редж. Дуже тобі дякую. Редж. Форніт в порядку. Редж. Дякую. Редж.».

— О, Боже, — сказала дружина письменника.

— Б’юся об заклад, його дружина була розлючена, — сказала дружина агента.

— А от і ні. Бо це спрацювало.

— Спрацювало? — здивувався агент.

— Він отримав мого листа поштою в понеділок вранці. У понеділок після обіду він пішов до офісу місцевої енергетичної компанії і попросив від’єднати подачу електрики в його будинок. Джейн Торп, звісно, була в істериці. Її плита працювала на електриці, крім того в неї був блендер, швейна машина, пральна і сушильна машини... ну, ви розумієте. У понеділок ввечері, я впевнений, вона була готова мене розтерзати.

Але саме поведінка Реджа змусила її вирішити, що я не божевільний, а чудотворець. Він посадив її у вітальні й поговорив з нею цілком раціонально. Він сказав, що знає, що поводився дуже дивно. Він знає, що вона хвилювалася. Він сказав їй, що почувається значно краще, коли світло вимкнене, і що він із радістю допомагатиме їй долати будь-які незручності, які це спричинило. А потім запропонував їй піти в гості до сусідів.

— Невже до тих агентів КДБ з радієм у фургоні? — запитав письменник.

— Саме до них. Джейн була абсолютно приголомшена. Вона погодилася піти з ним, але сказала мені, що готувалася до дуже неприємної сцени. Звинувачення, погрози, істерика. Вона почала подумувати про те, щоб піти від Реджа, якщо він не погодиться звернутися за професійною допомогою у розв’язанні своєї проблеми. У середу вранці по телефону вона сказала мені, що дала собі обіцянку: електрика була останньою краплею. Ще щось подібне, і вона поїде до Нью-Йорка. Розумієте, вона вже починала боятися. Усе змінювалося так поступово й непомітно, вона любила його, але навіть її терпіння мало свої межі. Вона вирішила, що якщо Редж скаже хоч одне неприємне слово студентам по сусідству, вона розірве з ним стосунки. Значно пізніше я дізнався, що вона вже довідувалася про те, як в Небрасці здійснюється направлення на примусове лікування.

— Бідолашна жінка, — пробурмотіла дружина письменника.

— Але вечір мав приголомшливий успіх, — сказав редактор. — Редж був просто чарівний... чи, за словами Джейн, сама чарівність. Вона не бачила його таким веселим і розкутим вже років зо три. Похмурість, замкнутість зникли. Нервові тики. Мимовільне підскакування й озирання щоразу, коли відчинялися двері. Він пив пиво й охоче говорив на всі теми, які були актуальні в ті тьмяні й непевні дні: війна, служба в добровольчій армії, заворушення в містах, закони про марихуану.

З’ясувалося, що це він написав «Постаті злочинного світу», і «авторитет автора», як сказала Джейн, зріс до небес. Троє з чотирьох прочитали книгу, і можна було не сумніватися, що четвертий найближчим часом теж помчить до бібліотеки.

Письменник засміявся і кивнув. Це було йому знайоме.

— Отже, — сказав редактор, — ми залишаємо Реджа Торпа і його дружину на деякий час без електрики, але щасливішими, ніж вони були раніше...

Добре, що його друкарська машинка була не електричною, — сказав агент.

— ...і повертаємось до вашого редактора. Минуло два тижні. Літо закінчувалось. Ваш редактор, звісно, кілька разів «розв’язував», але загалом йому вдавалося залишатися досить респектабельним. Життя йшло своїм плином. На мисі Кеннеді готувалися висадити людину на Місяць. На прилавках з’явився новий випуск журналу «Лоґанс» із Джоном Ліндсі на обкладинці, і, як завжди, продавався погано. Я здав замовлення на оформлення оповідання «Балада про гнучку кулю»: автор Редж Торп, право на першу публікацію, запланована дата виходу — січень 1970 року, пропонований гонорар — 800 доларів, що на той час було стандартною ціною для головного твору «Лоґанса».

Мені зателефонував мій начальник, Джим Догеґан. Чи можу я зайти до нього? Я примчав до його кабінету о десятій ранку, сяючи й почуваючись якнайкраще. Лише згодом мені спало на думку, що в Джейні Моррісон, його секретарки, був якийсь траурний вигляд.

Я сів і запитав Джима, що я можу зробити для нього, або навпаки. Не скажу, що ім’я Реджа Торпа не спадало мені на думку; придбання його оповідання було величезним успіхом для «Лоґанса», і я підозрював, що без привітань не обійдеться. Тож можете собі уявити, наскільки я був ошелешений, коли він підсунув мені по столу два замовлення на придбання оповідання Торпа й повісті Джона Апдайка, яку ми запланували на лютий 1970-го як головний художній твір, і на обох стояв штамп «ПОВЕРНЕННЯ».

Я подивився на відкликані замовлення. Я подивився на Джиммі. Я нічого не міг зрозуміти. Я дійсно не міг змусити свій мозок працювати над тим, що це означає. Там був блок. Я озирнувся і побачив його електроплитку.

Джейні приносила її щоранку, коли приходила на роботу, і вмикала, щоб шеф міг випити свіжої кави, коли захоче. Так було заведено в «Лоґансі» протягом трьох років або й більше. Але того ранку я думав тільки про одне, що якби ця штука була вимкнена з розетки, я міг би думати. Я точно знав, що якби цю штуку вимкнули з розетки, я би зміг скласти все докупи.

Я спитав:

— Що це, Джиме?

— Мені дуже шкода, що саме мені доводиться тобі це казати, Генрі, — відповів він. — Видавництво «Лоґанс» більше не публікуватиме белетристику з січня 1970 року.

Редактор зупинився, щоб дістати сигарету, але його пачка була порожня.

— У когось є сигарета?

Дружина письменника дала йому «Салем».

— Дякую, Меґ.

Він прикурив, загасив сірника й затягнувся. Кінчик сигарети м’яко світився в темряві.

— Словом, — сказав він, — я впевнений, що Джим подумав, що я збожеволів. Я сказав: «Ти не проти?» — нахилився і висмикнув з розетки штепсель його плитки.

У нього відвисла щелепа й він запитав:

— Якого біса, Генрі?

— Мені важко думати, коли вона увімкнена, — відповів я. — Інтерференція. — І, схоже, так воно й було, бо коли я висмикнув штепсель із розетки, я зміг побачити ситуацію набагато чіткіше. — Це означає, що мене витурять? — запитав я його.

— Не знаю, — сказав він. — Це залежить від Сема й правління. Я просто не знаю, Генрі.

— Я міг би багато чого сказати. Гадаю, Джиммі очікував від мене слізних благань залишити мене. Знаєте, як кажуть: «Опинився з голою дупою на вітрі»?.. Я вас запевняю, що ви не зрозумієте значення цієї фрази, поки не станете керівником відділу, який раптово припинив своє існування.

Але я не чіплявся за свою посаду, не переймався я і долею белетристики в «Лоґансі». Я відстоював оповідання Реджа Торпа. Спочатку я сказав, що ми можемо втулити його в грудневий номер.

— Облиш, Генрі, — сказав Джиммі, — грудневий номер уже готовий. Ти ж знаєш. А ми говоримо про десять тисяч слів.

— Дев’ять тисяч вісімсот, — сказав я.

— Ще й ілюстрація на цілу сторінку, — додав він. — Забудь про це.

— Ну, то викиньмо ілюстрацію, — сказав я. — Послухай, Джиммі, це чудове оповідання, можливо, найкраще, що ми друкували за останні п’ять років.

— Я читав його, Генрі, — відповів Джиммі. — Я розумію, що це чудова історія. Але ми просто не можемо цього зробити. Не в грудні. Заради Бога, це ж Різдво, а ти хочеш підкласти оповідання про хлопця, який вбиває свою дружину й дитину, під різдвяні ялиночки Америки? Ти, мабуть зовсім... — Він замовк, але я бачив, як він виразно зиркнув на свою гарячу плитку. Це було все одно, якби він сказав це вголос, розумієте?

Письменник повільно кивнув, не відриваючи погляду від темної тіні, на яку перетворилось обличчя редактора.

— У мене почала боліти голова. Спочатку це був дуже слабкий головний біль. Стало важко думати. Я згадав, що у Джейні Моррісон на столі стояла електрична підстругачка для олівців. В офісі Джима були оті флуоресцентні лампи. Обігрівачі. Торгові автомати далі по коридору.

Якщо замислитися, то вся ця довбана будівля працювала на електриці; було дивно, що тут взагалі хтось міг щось робити. Гадаю, саме тоді мені в голову почала закрадатися ота думка. Думка про те, що «Лоґанс» розоряється, бо ніхто не може тверезо мислити. А причина, через яку ніхто не міг тверезо мислити, полягала в тому, що ми всі були замкнені в цій висотній будівлі, яка працювала на електриці. Наші мозкові хвилі були повністю переплутані. Пам’ятаю, я подумав, що якби туди прийшов лікар з апаратом ЕЕГ, він би отримав збіса жахливі графіки. Повні отих великих, гострих альфа-хвиль, які свідчать про наявність злоякісних пухлин у передньому мозку.

Від одних думок про це голова в мене зовсім розболілась. Але я зробив ще одну спробу. Я запитав його, чи не міг би він принаймні попросити Сема Вадара, головного редактора, дозволити надрукувати цю історію в січневому номері. Як символічне прощання з рубрикою белетристики «Лоґанса», якщо це необхідно. Останнє оповідання «Лоґанса».

Джиммі крутив олівець у руках і кивав головою. Він сказав:

— Я порушу це питання, але ти ж знаєш, що воно не пройде. У нас є оповідання автора одного роману, і є повість Джона Апдайка, яка не гірша... а може, й краща... і...

— Повість Апдайка не краща! — сказав я.

— Господи, Генрі, не треба так кричати...

— А я і не кричу! — гаркнув я.

Він довго дивився на мене. Мій головний біль на той час був уже майже нестерпним. Я чув, як дзижчать флуоресцентні лампи, — наче зграя мух потрапила в пляшку. Це був дійсно гидкий звук. І мені здалося, що я чую, як Джейні гострить олівець електричною підстругачкою. Я подумав, що вони роблять це навмисно. Вони хочуть зовсім мене заплутати. Вони знають, що я не можу нормально думати, коли працюють усі ті прилади, тому... тому...

— Джим говорив щось про те, що порушить це питання на наступній редакційній нараді, запропонувавши замість довільної кінцевої дати опублікувати всі оповідання, про які я усно домовився... хоча...

Я підвівся, пройшов через усю кімнату й вимкнув світло.

— Навіщо ти це зробив? — запитав Джиммі.

— Ти знаєш, чому я це зробив, — відповів я. — Тобі треба забиратися звідси, Джиммі, бо ти досидишся тут, поки від тебе нічого не залишиться.

Він підвівся і підійшов до мене.

— Думаю, тобі варто відпочити до кінця дня, Генрі, — сказав він. — Їдь додому. Відпочинь. Я знаю, що останнім часом ти дуже напружено працював. Я хочу, щоб ти знав, що я зроблю все, що в моїх силах. Мене це турбує так само, як і тебе... ну, майже так само. Але тобі краще піти додому, полежати й подивитися телевізор.

— Телевізор, — сказав я і розсміявся. Це була найсмішніша річ, яку я коли-небудь чув.

— Джиммі, — сказав я. — Передай Сему Вадару ще дещо від мене.

— Що саме, Генрі?

— Скажи йому, що йому потрібен форніт. Усій редакції. І не один форніт, а з десяток.

— Форніт, — сказав він, киваючи. — Гаразд, Генрі. Я обов’язково йому це передам.

Голова в мене просто розривалася. Мені навіть дивитися було боляче. Краєм свідомості я вже намагався уявити, як я скажу про це Реджу, і як він це сприйме.

— Я сам розміщу замовлення на придбання, якщо зможу знайти, кому його відправити, — сказав я. — Можливо, Редж щось підкаже. Можливо, у Реджа є якісь ідеї. Десяток форнітів. Нехай вони засиплють це місце форнусом з кінця в кінець. Вимкніть ту кляту електрику, зовсім. — Я ходив по його офісу, а Джиммі дивився на мене з роззявленим ротом. — Вимкніть всю електрику, Джиммі, скажи їм це. Скажи це Сему. Ніхто не може думати з усіма цими електричними перешкодами, правда ж?

— Ти маєш рацію, Генрі, на сто відсотків. Просто йди додому й трохи відпочинь, добре? Подрімай абощо.

— І щодо форнітів. Їм не подобаються всі ці перешкоди. Радій, електрика, це все одне й те ж. Годуй їх копченою ковбасою. Печивом. Арахісовим маслом. Ми зможемо отримати заявки на купівлю всього цього? — Мій головний біль перетворився на чорну кулю болю позаду очей. Я бачив двох Джиммі, всього по два. Раптом мені захотілося випити. Якщо не існувало ніякого форнуса, а раціональна частина мого розуму запевняла, що його таки не існувало, то єдиною річчю у світі, яка могла б мені допомогти, була випивка.

— Звісно, ми можемо отримати такі заявки, — сказав він.

— Ти ж не віриш у все це, Джиммі? — запитав я.

— Звісно, вірю. Все гаразд. Ти просто хочеш піти додому й трохи відпочити.

— Ти не віриш зараз, — сказав я, — але, можливо, повіриш, коли ця макулатура збанкрутує. Заради Бога, як ти можеш вірити, що ухвалюєш раціональні рішення, коли сидиш менш ніж за п’ятнадцять метрів від купи автоматів з кока-колою, цукерками та сендвічами?

І тут мене пройняла жахлива думка.

— І мікрохвильову піч! — крикнув я йому. — У них же є мікрохвильова піч, щоб розігрівати бутерброди!

Він почав щось говорити, але я не звернув уваги. Я вибіг з кабінету. Думка про мікрохвильову піч все пояснила. Мені треба було тікати звідси. Саме через це так сильно боліла голова. Пам’ятаю, як побачив у приймальні Джейні і Кейт Янґер з рекламного відділу й Мерта Стронґа з відділу паблісіті, і всі вони витріщилися на мене. Вони, мабуть, чули, як я кричав.

Мій офіс був поверхом нижче. Я спустився сходами. Зайшов до кабінету, вимкнув світло й узяв портфель. Я спустився ліфтом у вестибюль, але поставив портфель між ногами й заткнув пальцями вуха. Я також пам’ятаю, що в ліфті було ще три-чотири людини, які здивовано на мене поглядали. — Редактор сухо всміхнувся. — Вони були налякані. Так би мовити. Якби ви опинилися в зачиненій маленькій рухомій коробці разом із явним божевільним, ви б теж злякалися.

— О, ну, це вже аж трохи занадто, — сказала дружина агента.

— Аж ніяк. Божевілля має десь починатися. Якщо ця моя розповідь про щось — якщо події чийогось життя взагалі можуть про щось розповідати, — то це розповідь про виникнення божевілля. Божевілля має десь починатися і має кудись іти. Як дорога. Або політ кулі з цівки пістолета. Я, звісно, набагато відставав від Реджа Торпа, але вже впевнено крокував цією дорогою. Ще б пак.

Мені треба було кудись піти, тож я пішов до «Чотирьох батьків», бару на Сорок дев’ятій. Я пам’ятаю, що вибрав цей бар саме тому, що там не було музичного автомата й кольорового телевізора, і було мало світла. Пам’ятаю, як я замовив першу порцію. Після цього я нічого не пам’ятав, аж поки не прокинувся наступного дня у своєму ліжку вдома. На підлозі була калюжа блювотиння, а на простирадлі на мені — здоровенна дірка, пропалена сигаретою. Перебуваючи в ступорі, я дивом уникнув двох жахливих смертей — не захлинувся і не згорів. Хоча інакше навряд чи я щось би відчув.

— Господи, — промовив агент майже з повагою.

— Це була відключка, — сказав редактор. — Перша справжня bona fide[61] відключка в моєму житті — але вони завжди є ознакою кінця, і їх ніколи не буває багато. Так чи інакше, а багато їх не буває ніколи. Але будь-який алкоголік скаже вам, що відключка — це не те саме, що відруб. Якби це було так, то можна було б уникнути багатьох неприємностей. Ні, коли алкоголік відключається, він продовжує щось робити. Алкоголік у відключці — це навіжений маленький диявол. Щось на кшталт шкодливого форніта. Він може зателефонувати своїй колишній дружині й образити її по телефону, або виїхати на зустрічну смугу і збити машину з дітьми. Він може звільнитися з роботи, пограбувати ринок, віддати обручку. Навіжений маленький диявол.

Що ж до мене, то я, як з’ясувалось, повернувся додому й написав листа. Тільки цього разу не Реджу, а собі. І писав його не я — принаймні, якщо вірити листу, це був не я.

— А хто ж його написав? — запитала дружина письменника.

— Белліс.

— Хто такий Белліс?

— Його форніт, — відповів письменник у якомусь заціпенінні. Погляд його тьмяних очей втупився в щось дуже далеке.

— Так, саме так, — сказав редактор, анітрохи не здивувавшись. Він знову прочитав їм листа напам’ять, помахом руки зобразивши його в духмяному нічному повітрі і тицяючи пальцем в початок кожного нового абзацу:

«Привіт від Белліса. Я співчуваю твоїм проблемам, мій друже, але хотів би відразу зазначити, що ти не єдиний, хто має проблеми. Це нелегка робота для мене. Я можу до безкінечності обсипати форнусом твою кляту машинку, але натискати КЛАВІШІ — це твоя робота. Саме ДЛЯ ТОГО Бог створив людей. Тож я співчуваю, але не більш.

Я розумію твоє занепокоєння щодо Реджа Торпа. Я ж хвилююся не за Торпа, а за свого брата, Ракне. Торп турбується про те, що з ним станеться, якщо Ракне піде від нього, але тільки тому, що він егоїст. Прокляття письменників у тому, що всі вони егоїстичні. Торп не турбується про те, що станеться з Ракне, якщо він сам кудись подінеться. Або стане el bonzo seco. Такі речі, очевидно, ніколи не торкалися його надто чутливої душі. Але, на щастя для нас, всі наші прикрі проблеми мають однакове проміжне рішення, і тому я напружую свої руки й своє крихітне тіло, щоб дати його тобі, мій п’яний друже. Ти можеш запитати про остаточне рішення, але запевняю тебе, його не існує. Всі рани смертельні. Приймай те, що дано. Мотузка іноді може бути слабо натягнута, але вона завжди має кінець. Тож благослови це провисання й не витрачай даремно часу, клянучи останній ривок. Вдячне серце знає, що врешті нам усім доведеться теліпатися на тій мотузці.

Ти маєш заплатити йому за оповідання сам. Але не своїм чеком. Психічні проблеми в Торпа серйозні і, можливо, небезпечні, але це жодним чином не свідчить про його твердолобність». — Тут редактор зупинився і промовив по буквах: «т-в-е-р-д-о-л-о-б-н-і-с-т-ь». Потім продовжив: «Якщо ти даси йому свій чек, він розкусить тебе секунд за дев’ять. Зніми зі свого особистого рахунку вісімсот з чимось доларів і попроси банк відкрити для тебе новий рахунок на ім’я „Арвін Паблішинґ, Інк“. Поясни їм, що тобі потрібні чеки, які виглядають по-діловому, без усяких там пейзажів і квіточок-собачок. Вибери друга, якому ти довіряєш, і вкажи його як співтрассанта[62]. Коли чеки надійдуть, випиши один на вісімсот доларів, і хай той друг теж його підпише. Надішли чек Реджу Торпу. На якийсь час це прикриє твою дупу».

І все. Підписано: «Белліс». Не від руки, а надруковано.

— Фух, — видихнув письменник.

— Коли я прочумався, перше, на що я звернув увагу, була друкарська машинка. У неї був такий вигляд, ніби хтось хотів зобразити її привидом друкарської машинки в дешевому фільмі. Напередодні це був старий чорний конторський «Ундервуд». Коли я вранці підвівся — з головою, яка, здавалось, була завбільшки як Північна Дакота, — він був якийсь сірий. Останні кілька речень листа немов злиплися і вицвіли. Я глянув на нього й зрозумів, що моєму вірному старому «Ундервуду», очевидно, гаплик, Я лизнув порошок, яким була обсипана машинка, і пішов на кухню. На столі стояв відкритий пакет цукрової пудри з мірною ложкою в ньому. Цукрова пудра була всюди між кухнею і маленьким «закамарком», де я тоді працював.

— Ви годували свого Форніта, — здогадався письменник. — Белліс був ласуном. Принаймні ви так думали.

— Так. Але навіть перебуваючи в стані важелезного похмілля, я чудово знав, ким був той форніт.

Він почав загинати пальці.

— По-перше, Белліс — це дівоче прізвище моєї матері.

— По-друге, ця фраза «el bonzo seco». Так ми з братом в дитинстві називали божевільних.

— І по-третє, і в певному сенсі найочевидніше, — це написання слова «твердолобість». Це одне з тих слів, які я звик писати з помилками. Колись у мене був письменник, грамотний до гикавки, який постійно писав «рефрижератор» через «д» — «рефриджератор», — хоча коректори постійно виправляли цю його помилку. А ще я знав одного хлопця, який мав докторський ступінь у Прінстоні, то він «регіт», хоч убий, писав «реггіт».

Дружина письменника несподівано розсміялася — одночасно збентежено і весело.

— Я теж так пишу.

— Я лише хочу сказати, що помилки чоловіка чи жінки є його літературними відбитками пальців. Запитайте в будь-якого коректора, який не раз працював із творами одного й того ж письменника.

— Ні, Белліс був мною, а я — Беллісом. Але його порада була збіса слушною. Насправді, я думав, що це була чудова порада. Але ось іще що — підсвідомість, звісно, залишає свої відбитки, але в ньому таки живе якийсь незнайомець. До біса дивний хлопець, який знає до біса багато. Наскільки я пам’ятаю, я зроду не бачив слова «співтрассант», але воно було в тексті, і воно було доречним, а через деякий час я дізнався, що банки дійсно користуються таким терміном.

Я зняв слухавку, щоб зателефонувати своєму другові, і раптом голову мені пройняв різкий біль. Я згадав про Реджа Торпа і його радій і поспіхом поклав слухавку. Прийнявши душ, поголившись і оглянувши себе разів десять у дзеркалі, щоб переконатися, що мій зовнішній вигляд відповідає вигляду людини при здоровому глузді, я пішов до друга особисто. Незважаючи на це, він поставив мені багато запитань і досить прискіпливо до мене придивлявся. Гадаю, все ж було кілька ознак, які неможливо було приховати навіть за допомогою душу, гоління і добрячої дози лістерину. Він працював зовсім в іншій сфері, і це було мені на руку. Знаєте, новини мають властивість розлітатися. Так би мовити, в одному бізнес-колі. Крім того, якби він був пов’язаний із видавничою справою, то знав би, що «Лоґанс» належить «Арвін Паблішинґ, Інк.», і тоді він би поцікавився, що за аферу я намагаюсь провернути. Але він всього цього не знав, і мені вдалось переконати його, що я хочу створити власний видавничий проект, оскільки «Лоґанс» вирішив скоротити відділ белетристики.

— А він цікавився, чому ви назвали це видавництво «Арвін Паблішинґ»? — запитав письменник.

— Так.

— І що ви йому відповіли?

— Я сказав йому, — відповів редактор з крижаною усмішкою, — що Арвін — це дівоче прізвище моєї матері.

Запала невелика пауза, а потім редактор продовжив розповідь, і до самого кінця його майже не перебивали.

— Тож я почав чекати, поки мені виготовлять чеки, з яких мені потрібен був лише один. Знічев’я я робив усілякі вправи. Ну, знаєте, береш склянку, згинаєш лікоть, випиваєш, знову розгинаєш лікоть. Поки всі ці вправи не втомлюють тебе, і ти не падаєш вперед, гупнувши головою об стіл. Траплялися й інші речі, але саме ці справді займали мій розум — очікування і згинання. Наскільки я пам’ятаю. Мушу на цьому наголосити, позаяк більшість часу я був п’яний, і на кожну річ, яку я пам’ятаю, є, мабуть, п’ятдесят чи шістдесят речей, яких я не пам’ятаю.

Я звільнився з роботи. Упевнений, що всі навколо полегшено зітхнули. Вони полегшено зітхнули, бо їм не довелося виконувати екзистенційне завдання: звільняти мене за божевілля з відділу, якого вже не існувало; а я, бо я не думав, що коли-небудь знову побачу цю будівлю: ліфт, флуоресцентні лампи, телефони, все оте електричне барахло, яке тільки й чекає, коли його ввімкнуть.

Протягом тих трьох тижнів я написав Реджу Торпу та його дружині по кілька листів. Я пам’ятаю, що писав їй, але не йому — як і лист від Белліса, я писав ті листи в періоди відключки. Але я дотримувався своїх старих робочих звичок, коли був у відключці, так само, як і своїх старих помилок. Я ніколи не забував користуватися копіювалкою... і коли прокидався наступного ранку, копії листів валялися десь біля машинки. І я їх читав, немов листи від незнайомця.

Ні, ті листи не були листами божевільного. Аж ніяк. Той, який я закінчував постскриптумом про блендер, був значно гіршим. А ці листи здавалися... майже розсудливими.

Він замовк, а потім повільно і втомлено похитав головою.

— Бідолашна Джейн Торп. Не те, щоб наприкінці все виглядало так вже й погано. Їй, мабуть, здавалося, що редактор її чоловіка робить дуже вмілу й гуманну роботу, таким підігруванням намагаючись вивести його з депресії, що поглиблювалась. Питання про те, чи правильно це — підігрувати людині, яка опинилася в полоні своїх параноїдних фантазій, які одного разу ледь не призвели до того, що він мало не побив маленьку дівчинку, — напевно, спадало їй на думку, але вона, видно, вирішила ігнорувати негативні аспекти того, що відбувалося, тому що й сама йому підігрувала. Я ніколи не звинувачував її за це — він не був для неї просто якимсь джерелом прибутків, якоюсь конячиною, яку можна було ганяти й улещувати, улещувати й ганяти, поки вже не настане час вести її на шкуродерню; вона любила цього хлопця. На свій лад Джейн Торп була чудовою жінкою. І проживши з Реджем від ранніх часів до розквіту і, нарешті, до часів божевілля, я думаю, вона б погодилася з Беллісом, що треба благословляти провисання мотузки й не гайнувати час, кленучи останній ривок. Звісно, чим більше провисає мотузка, тим сильнішим буде ривок, коли вона натягнеться... але навіть цей швидкий ривок може бути благословенням, бо кому ж хочеться довго страждати й задихатися?

За цей короткий період я отримав від них обох листи-відповіді — напрочуд сонячні листи... хоча це сонячне світло була якесь дивне, немов призахідне. Здавалося, ніби... гаразд, забудьте про цю дешеву філософію. Коли я зможу оформити в думку те, що я маю на увазі, я скажу це. А поки що нехай буде й так.

Редж щовечора грав у карти зі студентами по сусідству, і коли почало опадати листя, вони вже вважали його ледь не Богом, який спустився на землю. Якщо вони не грали в карти чи фрізбі, то говорили про літературу, і Редж м’яко направляв їх, допомагаючи вивчати цей новий для них світ. Він узяв цуценя з місцевого притулку для тварин і вигулював його щоранку та щовечора, знайомлячись із іншими людьми на вулиці. Тамтешні мешканці, які вирішили, що Торпи якісь дуже дивні люди, почали змінювати свою думку. Коли Джейн запропонувала найняти прислугу, бо без електрики їй було важко вести домашнє господарство, Редж одразу ж погодився. Вона була приголомшена тим, як легко він сприйняв цю ідею. Справа була не в грошах — після «Постатей злочинного світу» вони просто купалися в грошах — справа, на думку Джейн, була в них.

Вони були скрізь, на тверде переконання Реджа, а хто може бути кращим агентом для них, ніж прибиральниця, яка ходить по всьому будинку, заглядає під ліжка, в шафи і, ймовірно, в шухляди столу, якщо тільки вони не замкнені або не забиті цвяхами для більшої надійності.

Але він повністю її підтримав, навіть покартав себе за егоїзм і нечутливість, і пошкодував, що не подумав про це раніше, хоча — і вона наголосила на цьому — він сам виконував усю важку роботу по господарству, наприклад, прання було повністю на ньому. Він поставив лише одну вимогу: щоб ця жінка в жодному разі не заходила до його кабінету.

Але найкраще, найбільш обнадійливе з точки зору Джейн було те, що Редж повернувся до роботи, цього разу над новим романом. Вона прочитала перші три розділи й вважала їх пречудовими. Все це, за її словами, почалося, коли я прийняв «Баладу про гнучку кулю» для «Лоґанса», — бо до того в його роботі був цілковитий застій. І Джейн мене просто благословляла за це.

Я впевнений, що вона була цілком щирою, але її благословення, здавалось, не мало великої теплоти, і сонячність її листа була якась затьмарена — ось ми й знову повернулися до того, що я намагався сказати. Світло в її листі було схоже на яскравий сонячний день, коли небо густо вкрите хмарками-баранцями, які означають, що незабаром рине страшенна злива.

Новини були чудовими — спілкування з сусідами, собака, прибиральниця і новий роман, — та все ж вона була достатньо проникливою, щоб справді повірити в те, що він одужує... принаймні я це розумів, навіть туманіючи від своєї пиятики. У Реджа були очевидні симптоми психозу. Психоз чимось схожий на рак легенів — ні той, ні другий не зникає сам собою, хоча і в ракових хворих, і в божевільних бувають хороші дні.

— Можу я попросити ще одну сигарету, люба?

Дружина письменника дала йому сигарету.

— Зрештою, — продовжив він, дістаючи «Ронсон», — ознаки його idée fixe[63] були навколо неї. В будинку не було ані телефону, ані електрики. Редж заліпив усі розетки фольгою «Рейнольдс реп». Він засипав їжу у свою друкарську машинку так само регулярно, як і в миску для цуценяти. Студенти по сусідству вважали його чудовим хлопцем, але вони не бачили, як Редж через страх перед радіацією одягав гумові рукавички, щоб забрати вранці газету з ґанку. Вони не чули, як він стогнав уві сні, і їм не доводилось його заспокоювати, коли він прокидався з криком від жахливих кошмарів, яких не міг згадати.

— Ви, люба, — він повернувся до дружини письменника, — дивуєтесь, чому вона залишалася з ним. Хоч ви й не говорили про це, але ж вам це спадало на думку. Я правий?

Вона кивнула.

— Так. І я не збираюся пропонувати вам довгу промову про те, які в неї були мотиви для цього. Зручна річ у правдивих історіях полягає в тому, що вам потрібно лише розповісти, що сталося ось так, і хай слухачі самі думають, чому. Як правило, ніхто ніколи не знає, чому щось відбувається... особливо ті, хто каже, що знає.

Але з точки зору вибіркового сприйняття самої Джейн Торп, все справді було набагато краще. Вона домовилась із темношкірою жінкою середнього віку про допомогу по господарству, а потім зважилась відверто розповісти їй про дивацтва свого чоловіка. Жінка, на ім’я Ґертруда Рулін, розсміялась і сказала, що їй доводилося працювати в людей, які були значно дивнішими. Перший тиждень роботи Рулін Джейн провела так само, як і під час першого візиту до молодих людей по сусідству — в очікуванні якогось божевільного вибуху. Але Редж зачарував її так само, як і студентів, бесідуючи з нею про її роботу для церкви, про чоловіка та молодшого сина Джиммі, на тлі якого, за словами Ґертруди, невгамовний Денніс-Мучитель, герой дитячих коміксів, здавався найбільшим занудою в першому класі. Загалом у Рулін було одинадцятеро дітей, але різниця у віці між Джиммі та його наступним старшим братом була дев’ять років. Їй було важко давати собі з ним раду.

Здавалося, що Редж одужує... принаймні, якщо дивитися на речі з його погляду. Але насправді він залишався таким же божевільним, як і раніше. І я, звичайно, теж.

Божевілля може бути різновидом гнучкої кулі, але будь-який експерт з балістики скаже вам, що не існує двох однакових куль. В одному листі до мене Редж трохи розповідав про свій новий роман, а потім перейшов безпосередньо до форнітів. До форнітів загалом і Ракне зокрема. Він розмірковував про те, чи хотіли вони насправді винищити форнітів, чи — і він вважав це вірогіднішим — захопити їх живими й вивчати. На завершення він написав: «Відколи ми почали листуватися, Генрі, моє ставлення до життя значно поліпшилось, а також зріс інтерес до нього. Я це дуже ціную. Дуже тобі вдячний, твій Редж». А нижче — постскриптум, в якому він принагідно запитував, чи був уже призначений ілюстратор для його оповідання. Це викликало в мене почуття провини й величезне бажання зазирнути в домашній бар.

Редж звихнувся на форнітах, а я — на електриці.

У моєму листі-відповіді форніти згадувались лише побіжно — тоді я справді підігравав йому, принаймні в цьому питанні; ельф із дівочим прізвищем моєї матері та моїми власними хибами правопису не цікавив мене анітрохи.

А от що цікавило мене дедалі більше, то це електрика, мікрохвильові печі, радіочастотні хвилі, радіочастотні перешкоди від дрібних побутових приладів, низькорівневе випромінювання і бозна-що ще. Я пішов до бібліотеки й набрав книжок на цю тему; а потім я ще й накупив книжок на цю тему. В них було багато страшних речей... і, звичайно, це було саме те, що я шукав.

Я попросив, щоб у мене зняли телефон і відімкнули електрику. На деякий час це допомогло, але одного разу вночі, коли я, п’яний, хитаючись, увійшов у двері з пляшкою «Чорного оксамиту» в руці й ще однією в кишені пальта, я побачив оте маленьке червоне око, яке зирило на мене зі стелі. Боже, на хвилину я подумав, що в мене буде серцевий напад. Спочатку це було схоже на жука... великого темного жука з одним оком, що світилося.

У мене був газовий ліхтар «Коулман», я засвітив його й одразу побачив, що то було. Та тільки мені не полегшало, а стало ще гірше. Як тільки я добре роздивився його, мені здалося, що я відчув великі, чіткі сплески болю, що проходили крізь мою голову, як радіохвилі. На мить мені здалося, що мої очі повернулися в очницях, і я зміг зазирнути у власні мізки і побачити, як клітини там димлять, чорніють і гинуть. Це був детектор диму — пристрій, який у 1969 році був навіть новішим за мікрохвильові печі.

Я вибіг із квартири, спустився вниз — я жив на п’ятому поверсі, але тоді я завжди ходив сходами — і загрюкав у двері коменданта. Я сказав йому, що хочу, щоб цю штуку прибрали звідти, хочу, щоб її прибрали негайно, хочу, щоб її прибрали сьогодні ввечері, хочу, щоб її прибрали протягом години. Він подивився на мене так, ніби я остаточно — вибачте за вираз — перетворився на bonzo secoy і тепер я це розумію. Завдяки тому детектору я мав почуватися добре, я мав почуватися в безпеці. Зараз, звісно, його встановлюють обов’язково, але тоді це був великий стрибок уперед, оплачений асоціацією мешканців будинку.

Він зняв його — це не зайняло багато часу — але вираз його очей не пройшов повз мою увагу, і я міг якоюсь мірою зрозуміти його почуття. Я був давно неголений, від мене смерділо віскі, волосся безладно стирчало в усі боки, пальто було брудне. Він знав, що я більше не ходжу на роботу, що в мене забрали телевізор, що я добровільно від’єднав телефон і електрику. Він точно вважав мене божевільним.

Можливо, я й був божевільним, але, як і Редж, я не був дурнем. Я увімкнув чарівність. У редакторів мають водитися гроші, це ж ясно. Тож я «підмазав санчата» десятидоларовою купюрою. Нарешті мені вдалося все залагодити, але з того, як люди дивилися на мене протягом наступних кількох тижнів — моїх останніх двох тижнів у будинку, як виявилося, — я зрозумів, що плітки вже пішли гуляти. Особливо промовистим був той факт, що жоден з членів асоціації мешканців не підійшов до мене, щоб висловити образу через мою невдячність. Гадаю, вони думали, що я накинусь на них із ножем для стейка.

Однак все це було дуже другорядним у моїх думках того вечора. Я сидів у світлі ліхтаря «Коулман», єдиного джерела світла в трьох кімнатах, якщо не брати до уваги всієї електрики Мангеттена, що потрапляла через вікна. Я сидів із пляшкою в одній руці і сигаретою в другій, дивлячись на пластину в стелі, де раніше стирчав датчик диму з одним червоним вічком — вічком, яке вдень було настільки непомітним, що я навіть ніколи не звертав на нього уваги. Я подумав про той незаперечний факт, що хоча в моєму помешканні вимкнули всю електрику, там знайшовся таки той єдиний предмет під напругою... а там, де був один, могло бути й більше.

Можливо, там вже нічого й не було, але сама будівля була вся пронизана дротами — вона була переповнена дротами, як людина, що помирає від раку, переповнена злоякісними клітинами й органами, що гниють. Заплющивши очі, я бачив усі ці дроти в темряві, що світилися якимось зеленим потойбічним світлом. А за ними — все місто. Один дріт, майже нешкідливий сам собою, біжить до розподільного щита... дріт за розподільним щитом, трохи товщий, веде вниз по трубі до підвалу, де з’єднується з іще товстішим дротом... а той іде під вулицею до цілого пучка дротів, тільки ці дроти настільки товсті, що це вже не дроти, а справжні кабелі.

Коли я отримав лист Джейн Торп, в якому вона згадувала про фольгу, частина мого розуму усвідомлювала, що вона вбачає в цьому ще одну ознаку божевілля Реджа, і ця частина знала, що я повинен буду відповісти так, ніби весь мій розум вважає, що вона має рацію. Друга ж частина мого розуму — значно більша на той час — подумала: «Яка чудова ідея!», і наступного дня я так само накрив свої розподільні щити фольгою. Хоча я, як ви пам’ятаєте, мав би допомагати Реджу Торпу. В якомусь жахливому сенсі це навіть кумедно.

Тієї ночі я вирішив покинути Мангеттен. В Адірондаксі був старий родинний дім, куди я міг би поїхати, і це звучало для мене чудово. Єдине, що тримало мене в місті, — це оповідання Реджа Торпа. Якщо «Балада про гнучку кулю» була для Реджа рятівним кругом у морі божевілля, то для мене вона теж була рятівним кругом — я хотів опублікувати її в хорошому журналі. Зробивши це, я міг би забратися до біса.

Тож у такому стані перебувало не дуже відоме листування Вілсона і Торпа якраз перед тим, як лайно потрапило на вентилятор. Ми були схожі на пару вмираючих наркоманів, які порівнювали відносні переваги героїну й транквілізаторів. У Реджа форніти завелися в друкарській машинці, у мене — в стінах, а в нас обох — у головах.

А ще ж були вони. Не забувайте про них. Якийсь час я намагався якнайкраще прилаштувати це оповідання, перш ніж зрозумів, що до них безумовно належать усі журнальні редактори художньої прози в Нью-Йорку, яких на осінь 1969 року було не так уже й багато. Якби зібрати їх разом, то можна було б убити всю цю теплу компанію одним пострілом із рушниці, і незабаром я почав відчувати, що це була збіса гарна ідея.

Минуло близько п’яти років, перш ніж я зміг подивитися на все це з їхнього погляду. Я приголомшив управителя, а він був просто хлопцем, який бачив мене, коли виходило з ладу опалення і коли наставав час для його різдвяних чайових. Що ж до тих інших хлопців... іронія полягала в тому, що багато з них насправді були моїми друзями.

Джаред Бейкер у ті часи працював помічником редактора художньої літератури в журналі «Есквайр», і ми з ним, до слова, служили в одній стрілецькій роті під час Другої світової війни. Цим хлопцям було не просто незручно, коли вони спілкувалися з новою вдосконаленою версією Генрі Вілсона. Вони були шоковані. Якби я просто розіслав оповідання з приємним супровідним листом, пояснюючи ситуацію, принаймні виклавши свою версію ситуації, я, мабуть, прилаштував би оповідання Торпа майже одразу. Але ні, мені цього було недостатньо. Не для цього оповідання. Я претендував на те, що це оповідання матиме особистий підхід. Тож я ходив із ним від дверей до дверей, смердючий, сивий колишній редактор з тремтячими руками, червоними очима й великим дводенним синцем на лівій вилиці від нічної зустрічі з дверима ванної на шляху до вбиральні. З таким же успіхом я міг би носити табличку з написом «НАПРАВЛЯЄТЬСЯ У БЕЛВ’Ю»[64].

Та й мені не хотілося розмовляти з ними в кабінетах. Я просто не міг.

Давно минув той час, коли я міг сісти в ліфт і піднятися на сорок поверхів. Тож я зустрічався з ними так, як наркомани зустрічаються з постачальниками — у парках, на сходах, або, як у випадку з Джаредом Бейкером, у «Бурґергевен» на Сорок дев’ятій вулиці.

Джаред принаймні був би радий пригостити мене пристойним обідом, але, ви ж розумієте, минув той час, коли будь-який метрдотель, сповнений поваги до себе, пустив би мене в ресторан, де обслуговують бізнесменів.

Агент поморщився.

Я отримував формальні обіцянки прочитати оповідання, а потім вислуховував стурбовані запитання про те, як я, чи багато я п’ю. Я пам’ятаю, що намагався розповісти кільком із них про те, як електрика й витоки радіації затьмарюють мислення, і коли Енді Ріверс, редактор художньої літератури в «Американ кроссинґ», запропонував мені звернутися по допомогу, я сказав, що це йому треба звернутися по допомогу.

«Бачиш отих людей на вулиці? — запитав я. Ми стояли в парку Вашингтон-сквер. — Половина з них, а може, навіть три чверті, мають пухлини мозку. Я б не продав тобі оповідання Торпа навіть на спір, Енді. Чорт забирай, ти не зрозумієш його в цьому місті. Твій мозок на електричному стільці, а ти про це навіть не здогадуєшся».

У мене в руці була копія статті, скручена, як газета. Я вдарив його нею по носі, як б’ють собаку за те, що він напудив у кутку. А тоді пішов геть. Я пам’ятаю, як він гукав, щоб я повернувся, щось про чашку кави і про те, щоб обговорити це ще раз, але я саме проходив повз магазин, де продавалися грамплатівки зі знижками. Динаміки хвилями вивергали «хеві-метал» на тротуар, усередині виднілися ряди сніжно-холодних флуоресцентних ламп, і його голос просто загубився в якомусь дзижчанні десь глибоко в моїй голові. Пам’ятаю, що я думав про дві речі: про те, що мені треба було забиратися з цього міста якнайшвидше, поки я сам не заробив пухлину мозку; і про те, що мені треба було негайно випити.

Того вечора, прийшовши додому, я знайшов записку під дверима. У ній було написано: «Ми хочемо, щоб ти забрався звідси, придурку ненормальний». Я викинув її без зайвих роздумів. У нас, ветеранів-божевільних, є речі важливіші, ніж анонімні записки від сусідів.

Я все думав про те, що сказав Енді Ріверсу стосовно оповідання Реджа. І що більше я думав про це — і чим більше випивав, — тим більшого сенсу воно набувало. «Гнучка куля» була кумедною і, на перший погляд, читалась дуже легко... але під цим поверхневим рівнем вона була напрочуд складною. Невже я справді думав, що якийсь інший редактор у місті здатен зрозуміти всі рівні цього оповідання? Можливо, колись, але чи продовжував я так думати тепер, коли мої очі розплющилися? Чи справді я думав, що є місце для вдячності та розуміння в місці, яке було обмотане дротами, як бомба терориста? Господи, та тут звідусіль просочувався струм.

Я читав газету, поки ще було достатньо денного світла, намагаючись на деякий час забути про всю цю безпросвітну справу, і там на першій сторінці «Таймс» була стаття про те, як з атомних електростанцій продовжували зникати радіоактивні матеріали. Далі в статті йшлося про те, що в умілих руках певна кількість цих матеріалів може бути досить легко використана для створення дуже брудного ядерного пристрою.

Я сидів за кухонним столом, аж поки не зайшло сонце, й уявляв, як вони промивають плутоній, як ото старателі в 1849 році промивали золото. Тільки вони не збиралися підривати ним місто, о ні. Вони просто хотіли порозкидати його навколо і загидити всім мізки. Вони були зловредними форнітами, а весь цей радіоактивний плутонієвий пил був форнусом, що приносить нещастя. Найгірший нещасливий форнус усіх часів.

Я вирішив, що не хочу продавати оповідання Реджа — принаймні не в Нью-Йорку. Я поїду з міста, щойно надійдуть замовлені мною чеки.

Коли я опинюся на півночі штату, то зможу почати розсилати оповідання в різні провінційні літературні журнали. Мені здавалось, що для початку «Севані рев’ю» було б гарним місцем, або, можливо, «Айова рев’ю». Реджу я міг би все пояснити пізніше. Редж зрозуміє. Здавалося, що це вирішує всі проблеми, тож я випив, щоб відсвяткувати. Потім випив ще й ще. А потім відключився. Як з’ясувалося пізніше, в мене залишалася лише одна відключка.

Наступного дня прийшли мої чеки «Арвін Компані». Я заповнив один із них на машинці й пішов до свого друга, «співтрассанта». Довелося витримати ще один нудний, прискіпливий допит, але цього разу я тримав себе в руках. Мені потрібен був цей підпис. І врешті я його отримав. Я пішов до магазину канцелярського приладдя, і там, поки я чекав, мені виготовили штамп «Арвін Компані». Я проштампував зворотну адресу на діловому конверті, надрукував адресу Реджа (цукрову пудру з машинки я вичистив, але клавіші все ще трохи заїдали) і додав коротку особисту записку, в якій написав, що жоден чек, який я направляв автору, не приносив мені більшого особистого задоволення, ніж цей... і це було правдою. Це й досі правда. Минула майже година, перш ніж я таки його відправив — я просто не міг намилуватися тим, який офіційний вигляд все це мало. Ви б зроду не повірили, що якийсь смердючий п’яниця, який днів із десять не міняв спідню білизну, здатен таке утнути.

Він зробив паузу, роздушив цигарку, глянув на годинник. Потім, немов провідник, що оголошує про прибуття поїзда в якесь важливе місто, він урочисто сказав:

— А тепер — незбагненне.

Саме цей момент моєї історії найбільше зацікавив двох психіатрів і різних працівників психіатричної клініки, з якими я спілкувався протягом наступних тридцяти місяців свого життя. Власне, вони хотіли, щоб я відрікся саме від цієї частини на знак того, що я справді одужую. Як сказав один із них: «Це єдина частина вашої історії, яку не можна пояснити як помилкову індукцію... після того, звісно, як відновиться ваша здатність логічно мислити». Кінець кінцем я таки відрікся, бо знав — навіть якщо вони цього не знали, — що я одужую, і мені страшенно кортіло вибратися з тієї клініки. Я подумав, що якщо не вийду звідти якнайшвидше, то знову збожеволію. Тож я відрікся — Галілей теж відрікся, коли його ноги піднесли до вогню, — але в душі я ніколи не відрікався. Я не стверджую, що те, що я збираюся вам розповісти, сталося насправді; я лише кажу, що все ще вірю в те, що сталося. Це невелике застереження, але для мене воно має вирішальне значення.

Отже, друзі мої, тепер про незбагненне.

Наступні два дні я провів, готуючись до переїзду на північ штату. До речі, мене зовсім не бентежила думка про те, що я вестиму автомобіль. Ще в дитинстві я читав, що салон автомобіля — одне з найбезпечніших місць під час грози, оскільки гумові шини слугують майже ідеальними ізоляторами. Я з нетерпінням чекав моменту, коли зможу сісти в свій старий «Шевроле», задраїти всі вікна й виїхати з міста, яке вже почало здаватися мені вогняною клоакою. Готуючись до від’їзду, я викрутив лампочку в стелі салону, заклеїв гніздо скотчем і повернув регулятор потужності фар до межі ліворуч, щоб не світилась приладова панель.

Коли я повернувся в квартиру, де збирався провести останню ніч, там уже нічого не залишилось, крім кухонного столу, ліжка і моєї друкарської машинки в закамарку Машинка стояла на підлозі. Я не мав наміру забирати її з собою — з нею було пов’язано надто багато поганих асоціацій, та й клавіші заїдало все більше. «Нехай наступний мешканець забере її собі, подумав я. — І Белліса теж».

Був саме захід сонця, і вся квартира забарвилась якимсь фантастичним кольором. Я був добряче напідпитку, а в кишені мого пальта була ще одна пляшка на ніч. Я пішов через закамарок, маючи намір, мабуть, потрапити до спальні. Там я збирався всістися на ліжку й думати про дроти, електрику та вільну радіацію, і пити, поки не сп’янів би настільки, що міг би заснути.

Те, що я називав закамарком, насправді було вітальнею. Я зробив її своїм робочим кабінетом, тому що тут було найкраще світло в усій квартирі завдяки великому вікну з виглядом на захід аж до самого обрію. Для мангеттенської квартири на п’ятому поверсі це було диво дивне. Але я нічому не дивувався, а просто насолоджувався ним. Навіть у дощові дні ця кімната була наповнена життєрадісним, святковим світлом.

Але того вечора світло було якесь моторошне. Захід сонця затопив кімнату червоним сяйвом. Наче жаром із печі. У порожній, і від того немов завеликій кімнаті гучно відлунювали кроки по дерев’яній підлозі.

Машинка стояла посеред кімнати на підлозі, і я саме обходив її, коли побачив у каретці обірваний шматок паперу. Я аж здригнувся з переляку, бо точно знав, що в машинці не було паперу, коли я востаннє виходив за свіжою пляшкою.

Я заозирався, гадаючи, чи не заліз у квартиру якийсь зловмисник. Хоча насправді я тоді злякався не злодіїв, грабіжників чи наркоманів. Я подумав... що то були привиди.

Я побачив обідране порожнє місце на стіні ліворуч від дверей спальні. Принаймні я зрозумів, звідки взявся папір у друкарській машинці.

Хтось просто відірвав шматок від старих шпалер.

Я все ще витріщався на нього, коли почув за спиною маленький чіткий звук — «клац!». Я підскочив і крутнувся, озираючись, відчуваючи, що серце калатає в мене в горлі. Я перелякався не на жарт, але я знав, що то був за звук — у цьому не було жодних сумнівів. Якщо ви все життя працюєте зі словом, то безпомильно вгадуєте звук друкарської машинки, що вдаряє об папір, навіть у безлюдній кімнаті в сутінках, де немає нікого, хто міг би натиснути клавішу.

Із темряви на нього розмитими білими колами дивилися їхні обличчя. Всі мовчали, злегка присунувшись одне до одного. Дружина письменника міцно тримала чоловіка за руку.

— Я відчув себе... поза собою. Ніби я почав випадати з реальності. Можливо, так завжди почуваєшся, коли наближаєшся до межі незбагненного. Я повільно підійшов до друкарської машинки. Серце й далі шалено билося в горлі, але я зберігав спокій... крижаний спокій.

«Клац!» Вистрибнув ще один важілець. Цього разу я навіть помітив, від якої клавіші — у третьому ряду зверху, ліворуч.

Я дуже повільно опускався на коліна, а потім усі м’язи в моїх ногах наче ослабли, і решту шляху я проробив у напівнепритомному стані, аж поки не опинився на колінах перед друкарською машинкою, а брудне пальто «Лондонський туман», розкинулося навколо мене, наче спідниця навколо дівчини, яка зробила дуже глибокий реверанс. Машинка швидко клацнула ще двічі, зробила паузу і знову клацнула. Кожне клацання створювало таке ж відлуння, як і мої кроки на підлозі.

Шматок шпалери був заправлений в машинку так, що сторона із засохлим клеєм була звернена назовні. Літери були хвилясті й нерівні, але я зміг їх прочитати: «раки». Потім знову клацнуло, і вийшло слово «ракне».

— Тоді... — Він прочистив горло і злегка всміхнувся. — Навіть через стільки років це важко розповісти... просто взяти й сказати прямо. Гаразд. Простий факт, без прикрас, полягає ось у чому: я побачив руку, що вистромилась із друкарської машинки. Неймовірно маленьку руку. Вона з’явилася між двома клавішами в нижньому ряду, стиснулась у кулачок і вдарила по клавіші пробілу. Каретка перемістилась — дуже швидко, з таким звуком, наче гикнула, — і рука втягнулася всередину.

Дружина агента пронизливо хихикнула.

— Припини, Маршо, — тихо сказав агент, і вона заспокоїлась.

— Клацання почало прискорюватися, — вів далі редактор, — і через деякий час мені здалося, що я чую, як істота, яка штовхала клавіші вгору, задихається, як задихається будь-хто, коли важко працює, наближаючись до своєї фізичної межі. Через деякий час машинка вже майже не друкувала, і більшість літер були забиті старим клеєм, але я міг прочитати витиснуті в папері букви. Вийшла клавіша «в», а потім клавіша «м», яка прилипла до клею. Я дивився на неї якусь мить, а потім простягнув палець і звільнив її. Я не знаю, чи зміг би він, Белліс, звільнити її сам. Гадаю, що ні. Але я не хотів бачити, як він... як він... намагається це зробити. Одного кулачка було достатньо, щоб я балансував на межі. Якби я побачив ельфа цілком, так би мовити, думаю, я б дійсно збожеволів. А про те, щоби встати й побігти, не могло бути й мови. Всі сили покинули мої ноги.

— Клац-клац-клац-клац, — потім тоненькі зітхання і схлипування від зусиль, і після кожного слова блідий, заляпаний чорнилом і брудом кулачок вилазив між клавішами й бив по пробілу. Я не знаю точно, скільки це тривало. Хвилин сім, можливо. Може, десять. А може, вічність.

Нарешті клацання припинилося, і я зрозумів, що більше не чую його дихання. Може, він знепритомнів... може, просто покинув усе й пішов геть... а може, помер. Від серцевого нападу чи ще чогось. Все, що я знаю напевно, це те, що повідомлення не було закінчене. Воно було написане малими літерами: «ракне вмирає це малий хлопчисько джиммі торп не знає скажи торпу що ракне вмирає хлопчисько джиммі вбиває ракне бел...» і це все.

Тоді я знайшов у собі сили піднятися на ноги й вийшов із кімнати. Я ступав навшпиньках, сягнистими кроками, наче думав, що він заснув, і якщо я зроблю лункий крок по голій деревині, він прокинеться, і машинка заходиться друкувати знову... і я подумав, що якщо це станеться, то вже перше «клац» змусить мене заверещати. І тоді я просто верещатиму без упину, поки в мене не розірветься серце або голова.

Мій «Шевроле» стояв на стоянці далі по вулиці, заправлений, завантажений і готовий до поїздки. Я сів за кермо і згадав про пляшку в кишені пальта. Руки в мене так тремтіли, що я впустив її, але вона впала на сидіння і не розбилась.

Я згадав про відключки, і, друзі мої, тоді відключки були саме тим, чого я хотів, і що врешті отримав. Я пам’ятаю, як зробив перший ковток із пляшки, потім другий. Пам’ятаю, як повернув ключ запалювання і піймав по радіо Френка Сінатру, який співав «Ця стара чорна магія», що здалося мені досить доречним за тих обставин. Так би мовити. Пам’ятаю, як я підспівував і хильнув ще кілька разів. Моя машина стояла в задньому ряду стоянки, і я бачив звідти, як світлофор на розі рівномірно перемикає світло. Я все думав про ті рівні клацаючі звуки в порожній кімнаті і червоне світло, що тьмяніло в закамарку. Я все згадував ті хекання, і мені уявлявся якийсь ельф-бодібілдер, що почепив рибальські грузила на кінці ватних паличок і качав прес в моїй старій друкарській машинці. Я все ще бачив піщинки на зворотному боці того відірваного клаптя шпалер. Я намагався уявити, що відбувалося в квартирі, поки мене не було вдома... я так і бачив, як він, Белліс, підстрибує, хапає надірваний край шпалер біля дверей до спальні, бо більше в кімнаті не залишилось нічого, схожого на папір, нарешті відриває його й несе назад до друкарської машинки на голові, наче листок пальми. Я все намагався зрозуміти, як йому вдалося заправити його в каретку.

А відключка все не наступала, тож я продовжував пити, і Френк Сінатра замовк, і пішла реклама «Божевільного Едді», а потім Сара Вон заспівала «Я сяду й напишу собі листа», і це теж було щось таке, що мене стосувалось, бо нещодавно я і сам це робив, або принаймні думав, що робив, до сьогоднішнього вечора, коли сталося таке, що змусило мене переосмислити свою позицію з цього приводу, так би мовити, і я підспівував старій добрій Сарі Соул, і саме тоді я, мабуть, досягнув «швидкості відриву», бо в середині другого приспіву без жодної затримки я виблював свої кишки, поки хтось спочатку гатив мене долонями по спині, а потім підняв мої лікті за спину і опустив їх вниз, а потім знову бив мене долонями по спині.

Це був водій-далекобійних. Кожного разу, коли він бив мене по спині, я відчував, як великий згусток рідини піднімається в горлі й готується опуститися назад, але тоді він піднімав мої лікті, і щоразу, коли він це робив, мене знову вивертало, і здебільшого це був навіть не «Чорний оксамит», а річкова вода. Коли я зміг підняти голову, щоб озирнутися, була шоста година вечора через три дні, і я лежав на березі річки Джексон на заході Пенсильванії, приблизно в шістдесяти милях на північ від Піттсбурґа. Мій «Шевроле» стирчав із річки, задерши багажник. Я все ще міг прочитати наклейку Маккарті на бампері.

— Чи не можна ще одну «Фреску», люба? У мене в горлі пересохло, як у пеклі.

Дружина письменника мовчки принесла йому мінеральну воду, а коли вручила, імпульсивно нахилилася і поцілувала його зморшкувату, як шкіра алігатора, щоку. Він усміхнувся, і його очі заблищали в тьмяному світлі. Однак вона була доброю і розумною жінкою, і цей блиск жодним чином не обманював її. Від веселощів очі так ніколи не блищать.

— Дякую, Меґ.

Він жадібно випив, закашлявся і відмахнувся від пропозиції закурити.

— На сьогодні з мене досить. Я збираюся зовсім їх кинути. У моєму наступному втіленні. Так би мовити.

Решту моєї власної історії, насправді, не варто переповідати. Вона грішить лиш одним — передбачуваністю. З моєї машини витягли близько сорока пляшок «Чорного оксамиту», багато з яких були порожніми. Я белькотів щось про ельфів, електрику, форнітів, плутонієвих старателів і форнус, і здавався їм абсолютно божевільним, що, власне, так і було.

А ось що сталося в Омасі, поки я об’їхав — згідно з квитанціями за бензин, що лежали в бардачку «Шевроле» — п’ять північно-східних штатів. Усе це, як ви розумієте, було інформацією, яку я отримав від Джейн Торп протягом довгого і болісного періоду листування, кульмінацією якого стала зустріч віч-на-віч у Нью-Гейвені, де вона зараз мешкає, невдовзі після того, як мене випустили з клініки в нагороду за те, що я остаточно відмовився від своїх свідчень. Наприкінці тієї зустрічі ми плакали в обіймах одне одного, і саме тоді я почав вірити, що в мене ще може бути справжнє життя і, можливо, навіть щастя.

Того дня, близько третьої години пополудні, у двері будинку Торпів постукали. Це був хлопчина, який розносив телеграми. Телеграма була від мене — останній пункт нашого злощасного листування. У ній було таке: «РЕДЖЕ МАЮ ДОСТОВІРНУ ІНФОРМАЦІЮ ЩО РАКНЕ ПОМИРАЄ ЗА СЛОВАМИ БЕЛЛІСА УСЕ ЧЕРЕЗ МАЛОГО ХЛОПЧИСЬКА БЕЛЛІС КАЖЕ ЩО ХЛОПЧИСЬКА ЗВУТЬ ДЖИММІ FORNIT SOME FORNUS ГЕНРІ».

Якщо вам спало на думку приголомшливе запитання Говарда Бейкера «Що він знав і коли він про це дізнався?»[65], можу сказати, що я знав, що Джейн найняла прислугу, але дізнатися про те, що в неї є маленький син-чортеня на ім’я Джиммі, я ніяким чином — хіба що через Белліса — не міг. Гадаю, вам доведеться просто повірити мені, хоча заради справедливості мушу додати, що психіатри, які працювали над моєю справою протягом наступних двох з половиною років, так мені й не повірили.

Коли прийшла телеграма, Джейн була в продуктовому магазині. Вона знайшла її, вже після смерті Реджа, в задній кишені його штанів. На ній було зазначено час передачі й доставки, а також додано рядок: «Телефоном не передавати. Вручити особисто». Джейн сказала, що хоча телеграма була написана лише день тому, вона була така пожмакана, ніби пробула в нього з місяць.

У певному сенсі ця телеграма, ці двадцять чотири слова, якраз і стали тією «гнучкою кулею», якою я вистрелив прямо в мозок Реджа Торпа аж із Патерсона, штат Нью-Джерсі, бувши настільки п’яним, що навіть не пам’ятав цього.

Останні два тижні свого життя Редж прожив, будучи взірцем нормальності. Він вставав о шостій, готував сніданок для себе й дружини, потім годину писав. Близько восьмої години він зачиняв свій кабінет і брав собаку на тривалу, неквапливу прогулянку околицями.

На цих прогулянках він був дуже відкритим, зупинявся погомоніти з усіма охочими, прив’язував собаку біля найближчої кав’ярні, щоб випити ранкової кави, а потім знову блукав. Він рідко повертався додому раніше полудня. Часто це було о 12:30 або о першій годині.

Почасти це було спробою втекти від дуже балакучої Ґертруди Рулін, як вважала Джейн, бо такий розпорядок почав формуватися в Реджа вже через пару днів після того, як вона почала в них працювати.

Він з’їдав легкий обід, з годину відпочивав, потім вставав і писав протягом ще двох-трьох годин. Вечорами він іноді ходив у гості до молодих людей по сусідству, або з Джейн, або сам; іноді вони з Джейн ходили в кіно, або просто сиділи у вітальні й читали. Вони рано лягали спати, Редж зазвичай трохи раніше за Джейн. Вона писала, що про інтимні стосунки майже не йшлося, а те, що бувало між ними, було незадовільним для них обох. «Але для більшості жінок секс не настільки важливий, — писала вона, — а Редж знову працював на повну силу, і це було для нього цілком прийнятною заміною. Я б сказала, що за цих обставин останні два тижні були найщасливішими за останні п’ять років». Я ледь не плакав, читаючи її листа.

Я нічого не знав про Джиммі, але Редж знав. Він знав усе, крім найважливішого — що Джиммі почав приходити на роботу разом із матір’ю.

Як же він, мабуть, розлютився, коли отримав мою телеграму й почав розуміти! Вони все ж таки були тут. І, очевидно, його власна дружина була однією з них, тому що вона була в будинку, коли Ґертруда й Джиммі були там, і вона ніколи нічого не говорила Реджу про Джиммі. Що ж він писав мені в тому попередньому листі? «Іноді я сумніваюсь у своїй дружині».

Прийшовши додому того дня, коли принесли телеграму, вона виявила, що Реджа немає. На кухонному столі лежала записка: «Кохана, я пішов до книгарні. Повернуся до вечері». Джейн це здавалося цілком нормальним... але якби Джейн дізналася про мою телеграму, я думаю, що сама нормальність цієї записки налякала б її до смерті. Вона б зрозуміла, що Редж вважає, ніби вона перейшла на бік ворога.

Ні в яку книгарню Редж не пішов. Він поквапився в магазин зброї «Літлджонс» в центрі міста й купив автоматичний пістолет 45-го калібру і дві тисячі набоїв. Він би купив і АК-70, якби «Літлджонс» мав дозвіл на їхній продаж. Він, бачите, збирався захищати свого форніта. Від Джиммі, від Ґертруди, від Джейн. Від них.

Наступного ранку все пішло за усталеним розпорядком. Джейн ще пам’ятає, коли подумала, ніби на ньому був занадто товстий светр для такого теплого осіннього дня, але промовчала. Светр, звісно, був надітий, щоб приховати пістолет. Редж вийшов вигулювати собаку з пістолетом 45-го калібру, засунутим за пояс штанів.

До ресторану, де він зазвичай пив ранкову каву, було далеко, і він пішов прямо туди, не затримуючись і не розмовляючи по дорозі. Він привів собаку до задніх дверей, прив’язав повідець до перил, а потім дворами пішов назад до свого будинку.

Редж знав, що його сусідів-студентів точно не буде вдома. До того ж, йому було відомо, де вони зберігають запасні ключі. Отож, він зайшов у чужий дім, піднявся нагору й почав спостерігати за власним будинком.

О восьмій сорок він побачив, що прийшла Ґертруда Рулін. І Ґертруда була не одна. З нею був маленький хлопчик. Бурхлива й нестримна поведінка Джиммі Руліна в першому класі майже одразу переконала вчительку й шкільного психолога, що всім (окрім, можливо, матері Джиммі, якій не завадило би відпочити від нього) буде краще, якщо він почекає ще рік. Джиммі повернувся до дитячого садка, і впродовж першого півріччя ходив у післяобідню групу. Два садочки в районі, де жила Рулін, були переповнені, а перейти на післяобідній час для Торпів вона не могла, бо мала ще одну роботу з прибирання на іншому кінці міста з другої до четвертої.

Врешті Джейн неохоче погодилась на те, що Ґертруда братиме Джиммі з собою, доки не зможе прилаштувати його деінде. Або поки Редж не дізнається про це, що неодмінно мало статися.

Вона подумала, що Редж, можливо, не буде проти — останнім часом він був таким милим і розважливим. З іншого боку, у нього може статися напад. Якщо це станеться, то доведеться вдатися до інших заходів. Ґертруда сказала, що все розуміє. «І заради всього святого, — додала Джейн, — хлопчик не повинен торкатися жодної речі Реджа». Ґертруда запевнила, що цього не станеться в жодному разі; двері кабінету господаря були замкнені й залишаться замкненими.

Торп, либонь, пройшов двома дворами, наче снайпер, що перетинає нічийну територію. Він побачив Ґертруду і Джейн, які прали постільну білизну на кухні. Хлопчиська він не бачив. Він рушив уздовж будинку. У їдальні нікого. У спальні теж нікого. Джиммі виявився в кабінеті, де Редж, власне, й очікував його побачити. Обличчя хлопчиська розпашіло від хвилювання, і Редж, схоже, повірив, що перед ним нарешті з’явився їхній справжній агент.

Малий розбишака тримав у руці якийсь «промінь смерті», або бластер, спрямовуючи його на стіл... і Редж почув, що всередині друкарської машинки кричить Ракне.

— Ви можете подумати, що я приписую суб’єктивні думки померлому... чи, прямо кажучи, щось вигадую. Але це не так. На кухні Джейн і Ґертруда почули характерну «пальбу» пластикового космічного бластера Джиммі... він стріляв із нього, бігаючи по всьому будинку, відколи почав приходити з матір’ю, і Джейн щодня сподівалася, що батарейки тієї цяцьки врешті сядуть. Неможливо було помилитися з тим звуком. Неможливо було помилитися і з місцем, звідки він долинав — із кабінету Реджа.

Хлопчисько явно міг бути прообразом Денніса-Мучителя, він був справжнім розбишакою-шибайголовою. Якщо в будинку була кімната, куди йому не можна було заходити, то це було єдине місце, куди він повинен був зайти, або померти від цікавості. Йому не знадобилося багато часу, щоб виявити, що Джейн зберігає ключ від кабінету Реджа на каміні в їдальні. Чи бував він там раніше? Гадаю, що так. Джейн сказала, що пам’ятає, як дала хлопчикові апельсин за три-чотири дні до того, а пізніше, коли прибирала в будинку, знайшла апельсинові шкірки під маленьким студійним диваном у тій кімнаті. Редж не їв апельсинів — стверджував, що в нього на них алергія.

Джейн кинула простирадло, яке прала, назад в умивальник й кинулася до спальні. Вона почула гучне «вау-вау-вау» космічного бластера й почула, як Джиммі верещав: «Я тебе піймаю! Тепер не втечеш! Я бачу тебе крізь СКЛО!». І... вона сказала... вона сказала, що чула ще якийсь крик. Високий, відчайдушний звук, за її словами, настільки сповнений болю, що він був майже нестерпний.

— Коли я це почула, — сказала вона, — я зрозуміла, що мені доведеться покинути Реджа, хай що б там не сталось насправді, тому що вся ота балаканина старих досвідчених дружин була правдою... божевілля — заразна хвороба. Бо я сама чула голос Ракне; якимсь чином той паскудний малий хлопчисько розстрілював Ракне, вбиваючи його з дводоларового космічного бластера з крамниці «Кресгес».

Двері кабінету були відчинені, ключ стирчав у замку. Пізніше того ж дня я побачила, що один зі стільців їдальні стояв біля каміна, і на його сидінні було повно слідів кросівок Джиммі. Він стояв, нахилившись над столом з друкарською машинкою Реджа. У Реджа була стара офісна модель зі скляними вставками на боках. Джиммі притиснув дуло бластера до однієї з них і стріляв усередину машинки. Оті «вау-вау-вау-вау» й фіолетові спалахи світла з друкарської машинки раптом змусили мене зрозуміти все, що Редж говорив про електрику, бо хоч ця штука й працювала на нешкідливих звичайних батарейках, я справді відчувала, що з бластера виходять хвилі отрути, потрапляють мені в голову й підсмажують мої мізки.

— Я тебе бачу! — верещав Джиммі, його обличчя світилося бурхливою хлопчачою радістю — прекрасне й водночас жахливе видовище. — Ти не втечеш від Капітана Ф’ючера! Тобі кінець, пришельцю! — І той крик в машинці... він все слабшав... стихав... стихав...

— Джиммі, припини негайно! — закричала я.

Він підскочив. Я його налякала. Він обернувся... подивився на мене... висолопив язика, а потім тицьнув бластером у скляну панель і знову почав стріляти. «Вау-вау-вау-вау» і те гидке фіолетове світло.

Ґертруда бігла коридором і кричала, щоб він припинив, щоб він забирався звідти, що він отримає таку прочуханку, яку пам’ятатиме все життя... аж тут вхідні двері розчинились, і в коридор із ревінням вбіг Редж. Я глянула на нього й зрозуміла, що він збожеволів. В руці він тримав пістолет.

— Не стріляйте в мою дитину! — заверещала Ґертруда, побачивши його, і кинулась йому навперейми, але Редж просто відштовхнув її вбік.

Джиммі, здавалось, навіть не усвідомлював, що відбувається — він просто продовжував стріляти з космічного бластера в друкарську машинку. Я бачила фіолетове світло, що пульсувало в темряві між клавішами, і воно було схоже на електричну дугу, на яку не можна дивитися без спеціальних окулярів, бо інакше можна спалити сітківку й осліпнути.

Редж забіг у кабінет, проштовхнувшись повз мене й збивши мене з ніг.

— РАКНЕ! — закричав він. — ТИ ВБИВАЄШ РАКНЕ!

— І навіть коли Редж метався по кімнаті, очевидно, плануючи вбити того хлопчиська, — розповідала мені Джейн, — я встигла подумати, скільки ж разів він бував у тій кімнаті, стріляючи з бластера в друкарську машинку, коли ми з його матір’ю, можливо, були нагорі, міняючи постелі, або на задньому дворі, розвішуючи білизну, де ми не могли чути оте «вау-вау-вау» бластера... і не могли чути, як цей... форніт... кричить усередині.

Джиммі не зупинився, навіть коли увірвався Редж — просто продовжував стріляти в друкарську машинку, ніби знав, що це його останній шанс, і відтоді я іноді думаю, що, може, Редж таки мав рацію і щодо них також — тільки, можливо, вони просто плавають навколо, і час від часу пірнають у голову людини, як ото у басейн (наприклад, подвійним сальто назад), і змушують ту людину робити брудну роботу, а потім знову виходять з неї, і той, в кого вони пірнали, запитує: «Га? Я? А що я зробив?».

І за секунду до того, як Редж дістався до столу, крик всередині друкарської машинки перетворився на короткий, пронизливий вереск, і я побачила, як кров розбризкалась по всій скляній вставці, наче те, що там було, нарешті вибухнуло, так як, згідно розповідей, вибухає жива тваринка, якщо її покласти в мікрохвильову піч. Я знаю, як божевільно це звучить, але я побачила кров — вона вдарила в скло згустком, а потім почала стікати по ньому вниз.

— Готовий, — сказав Джиммі, безмірно задоволений. — Гото...

І тоді Редж жбурнув його через усю кімнату. Він врізався в стіну. Бластер вилетів з його руки, вдарився об підлогу і розбився. Звісно, це був лише пластик і батарейки «Евереді».

Редж зазирнув у друкарську машинку й закричав. Це не був крик болю чи люті, хоча люті в ньому вистачало, — радше це був крик відчаю. Тоді він повернувся до хлопчиська. Джиммі впав на підлогу, і ким би він не був — якщо він коли-небудь і був чимось більшим, ніж просто пустотливим неслухняним хлопчиськом — зараз це був лише шестирічний хлопчик, охоплений жахом. Редж направив на нього пістолет, і це все, що я пам’ятаю.

Редактор допив содову й обережно відставив пляшку вбік.

— Однак, Ґертруда Рулін і Джиммі Рулін пам’ятали достатньо, щоб заповнити цю прогалину, — сказав він. — Джейн закричала: «Редже, НІ!», а коли він озирнувся на неї, вона скочила на ноги й кинулась на нього. Він вистрілив у неї, розтрощивши їй лівий лікоть, але вона не відпустила його. Поки вона висіла в нього на руці, Гертруда покликала сина, і Джиммі побіг до неї. Редж відштовхнув Джейн і вистрілив у неї знову. Ця куля черкнула по лівій частині черепа. Ще одна восьма дюйма праворуч — і він би її вбив. У цьому немає жодних сумнівів, як і в тому, що якби не втручання Джейн Торп, він напевно вбив би Джиммі Руліна і, цілком можливо, також матір хлопчика.

Він таки вистрілив у хлопчика — коли Джиммі вибіг із дверей і кинувся в обійми матері. Куля увійшла в ліву сідницю Джиммі по низхідній траєкторії. Вона вийшла з верхньої частини лівого стегна, не зачепивши кістку, і пройшла через гомілку Ґертруди Рулін. Було багато крові, але ніхто серйозно на постраждав.

Ґертруда грюкнула дверима кабінету й потягла свого сина, що стікав кров’ю і верещав, через коридор до вхідних дверей.

Редактор знову зробив паузу, замислившись.

— Джейн на той час або вже була непритомна, або свідомо змусила себе забути, що сталося далі. Редж сів у крісло, приклав дуло пістолета 45-го калібру до середини свого чола й натиснув на спусковий гачок.

Куля не пройшла крізь мозок, перетворивши Реджа на живий «овоч», не ковзнула півколом всередині його черепа і не вийшла безпечно з другого боку. Фантазія була гнучкою, але фінальна куля була такою жорсткою, якою і має бути. Мертвий Редж упав на друкарську машинку.

Коли увірвалась поліція, таким вони його й знайшли; напівпритомна Джейн забилась в дальній куток.

Друкарська машинка була залита кров’ю, всередині також було повно крові. При пораненнях голови завжди багато крові.

Уся кров була першої групи.

Тієї ж групи, що й у Реджа Торпа.

— І це, пані та панове, вся моя історія, більше я не можу говорити. — І справді, голос редактора перетворився на хрипкий шепіт.

Після вечірки не було ані звичайної легкої балаканини, ні навіть неприродно веселих розмов, до яких люди іноді вдаються, щоб прикрити якусь надмірну відвертість на коктейльній вечірці або принаймні замаскувати той факт, що в якийсь момент розмова стала значно серйознішою, ніж це зазвичай дозволяє формат вечірки.

Але коли письменник проводжав редактора до його машини, то не втримався і поставив останнє запитання.

— А оповідання? — запитав він. — Що сталося з оповіданням?

— Ви маєте на увазі оповідання Реджа?

— «Баладу про гнучку кулю», саме так. Оповідання, через яке все це почалося. Це була справжня гнучка куля, принаймні для вас, якщо не для нього. Що ж, у біса, сталося з тим геніальним оповіданням?

Редактор відчинив дверцята свого маленького синього «Шевроле Чеветте» з наліпкою на задньому бампері, на якій було написано «СПРАВЖНІ ДРУЗІ НЕ ДОЗВОЛЯЮТЬ П’ЯНОМУ ГОСТЮ СІДАТИ ЗА КЕРМО».

— Воно так і не було опубліковане. Якщо у Реджа й була копія «під копіювалку», він її знищив після того, як я отримав і прийняв скорочений варіант, і, враховуючи його параноїдальне ставлення до них, це було б дуже в його стилі.

У мене з собою був його оригінал і три фотокопії, коли я пірнув у річку Джексон. Всі чотири в картонній коробці. Якби я поклав цю коробку в багажник, то мав би зараз це оповідання, тому що задня частина моєї машини не занурювалася у воду, та навіть якби й занурилась, то сторінки могли б висохнути. Але я хотів, щоб вона була поруч зі мною, тому поклав її спереду, з боку водія. Вікна були відчинені, коли я пішов під воду. А сторінки... Я припускаю, що вони просто спливли і їх віднесло в море. Я радше повірю в це, ніж у те, що вони згнили разом з усім сміттям на дні річки, або їх з’їли риби, або в щось ще менш естетичне. Вірити в те, що їх віднесло в море, більш романтично, але менш вірогідно, однак, вибираючи, в що вірити, я все ще зберігаю гнучкість. Так би мовити.

Редактор сів у свою маленьку машину й поїхав. Письменник стояв і дивився вслід, поки задні ліхтарі не згасли вдалині, а потім обернувся. Меґ стояла на початку їхньої стежки в темряві, трохи нерішуче всміхаючись до нього. Вона міцно обхопила себе руками, хоча ніч була зовсім тепла.

— Ми останні, — сказала вона. — Підемо додому?

— Звичайно.

На пів дорозі вона зупинилась і спитала:

— Поле, у твоїй друкарській машинці немає форнітів?

І письменник, який іноді — доволі часто — дивувався, звідки до нього приходять потрібні слова, хоробро відповів:

— У жодному разі.

Вони зайшли всередину, тримаючись за руки, і зачинили двері, залишивши ніч назовні.





Протока




— У ті часи Протока була ширшою, — сказала Стелла Фландерс своїм правнукам в останнє літо свого життя, в те літо, після якого вона почала бачити привидів. Діти німо дивилися на неї широко розплющеними очима, а її син, Олден, повернувся до неї зі свого місця на ґанку, де саме щось стругав. Була неділя, а Олден не виходив у море в неділю, хоч би якою високою була ціна на омарів.

— Про що ти, бабусь? — запитав Томмі, але старенька не відповіла. Вона сиділа собі в кріслі-гойдалці біля холодної печі, її капці розмірено стукали по підлозі.

— Про що вона? — запитав Томмі в матері.

Лоїс лише похитала головою, усміхнулась і відправила їх збирати ягоди в кошики.

«Вона забула, — подумала Стелла. — А може, навіть і не знала».

Протока була ширшою в ті часи. Якщо хтось і знав про це, то лише Стелла Фландерс. Вона народилася в 1884 році, була найстаршою мешканкою Козиного острова й ніколи в житті не бувала на материку.





* * *


«Ти любиш?» Це запитання раз у раз виникало в неї в голові, а вона навіть не знала, що це значить.





* * *


Настала осінь, холодна осінь, без такого потрібного дощу, який дуже вдало підкреслював і вияскравлював дивовижне забарвлення дерев і на Козиному острові, і в Голові Єнота — маленькому селі по той бік Протоки. Вітер видував протяжні холодні осінні ноти, і Стелла відчувала, як кожна з них резонує в її серці.

19 листопада, коли з неба кольору білого хрому зірвалися перші снігові шквали, Стелла святкувала свій день народження. Зібралося майже все село. Прийшла Гетті Стоддард — її мати померла від плевриту в 1954 році, а батько потонув разом із «Танцівницею» в 1941 році. Прийшли Річард і Мері Додж; Річард повільно шкутильгав стежкою, спираючись на ціпок — його мучив артрит, немов сидів на ньому невидимим вершником і гнув його донизу. Звісно, прийшла Сара Гейвлок; мати Сари, Аннабель, була найкращою подругою Стелли.

Вони разом ходили до острівної школи з першого по восьмий клас, і Аннабель вийшла заміж за Томмі Фрейна, який у п’ятому класі смикав її за волосся, доводячи до сліз, а Стелла вийшла заміж за Вілла Фландерса, який якось вибив їй з рук усі підручники, і вони попадали в багнюку (але вона не заплакала). Тепер не було вже ні Аннабель, ані Томмі, а з їхніх сімох дітей на острові залишилася тільки Сара. Її чоловік, Джордж Гейвлок, якого всі знали як Великого Джорджа, помер жахливою смертю на материку в 1967 році; то був рік без риболовлі. Слизький держак сокири провернувся в руці Великого Джорджа й ударив не туди, була кров — дуже багато крові, — і через три дні на острові відбувся похорон. І коли Сара прийшла на вечірку до Стелли й вигукнула: «З днем народження, бабусю!», Стелла міцно обняла її і заплющила очі,

(ти любиш? любиш?)

але не заплакала.

І був величезний святковий торт. Його спекла Гетті разом зі своєю найкращою подругою, Вірою Спрюс. Усі гості хором заспівали «З днем народження», та так голосно, аж заглушили вітер... принаймні на деякий час. Підтягував навіть Олден, який зазвичай співав «Вперед, Христове воїнство» і релігійні гімни, та й то лише в церкві, а решту слів вимовляв, нахиливши голову й нашорошивши свої великі старі відстовбурчені вуха, червоні, як помідори. На торті Стелли було дев’яносто п’ять свічок, і навіть поза співом вона чула вітер, хоча її слух вже не був таким гострим, як колись.

Їй здавалося, що вітер кличе її на ім’я.





* * *


«І я була не одна така, — сказала б вона дітям Лоїс, якби могла. — У мій час на острові жило й помирало багато людей. У ті часи не було поштового човна; Бик Саймс привозив пошту, коли було що привозити. Порома теж не було. Якщо у тебе були справи в Голові Єнота, тебе відвозив твій чоловік рибальським човном. Наскільки я знаю, до 1946 року на острові не було унітазів зі зливом. Перший встановив син Бика, Гарольд, наступного року після того, як Бика забрав серцевий напад, коли він тягав пастки. Я пам’ятаю, що бачила, як вони принесли Бика додому. Пам’ятаю, що вони принесли його загорнутим у брезент, і один із його зелених черевиків стирчав назовні. Я пам’ятаю...»

А вони б запитали: «Що, бабусь? Що ти пам’ятаєш?».

Що б вона їм відповіла? Чи пам’ятала вона ще щось?





* * *


У перший день зими, десь через місяць після дня народження, Стелла відчинила задні двері, щоб набрати дров для печі, і побачила на ґанку мертвого горобця. Вона обережно нахилилась, узяла його за лапку і оглянула.

— Замерз, — промовила вона, але щось усередині неї вимовило інше слово.

Востаннє вона бачила замерзлого птаха сорок років тому — в 1938 році. Того року, коли Протока замерзла.

Її пройняв дрож. Вона щільніше закуталась у пальто і вкинула мертвого горобця в стару іржаву пічку для спалювання сміття. День був холодний і аж дзвенів од яскравої синяви неба. У ніч на її день народження випало чотири дюйми снігу, який розтанув і відтоді його більше не було.

— Має скоро випасти, — повідомив напередодні Ларрі Маккін з крамниці на Козиному острові з таким розумним виглядом, ніби зима дослухалась до його побажань.

Стелла підійшла до дровітні, набрала оберемок хмизу й понесла до будинку. Її тінь, чітка й насичена, йшла за нею.

Коли вона підійшла до задніх дверей, де впав горобець, до неї заговорив Білл — хоча рак забрав Білла дванадцять років тому.

— Стелло, — сказав Білл, і вона побачила, як його тінь упала поруч з її тінню, довша, але така ж чітка, тінь від його крислатого капелюха, зсунутого набік, який він завжди отак носив. Стелла відчула, що в неї в горлі застряг крик. Крик був занадто великий, щоб дістатися до її губ.

— Стелло, — повторив він, — коли ти прийдеш на материк? Ми візьмемо старий «Форд» Норма Джоллі й змотаємось до Біна у Фріпорт, просто так, розважимось. Що скажеш?

Вона різко обернулась, ледь не впустивши дрова, але там нікого не було.

Лише подвір’я, що спускалося до пагорба, потім дика біла трава, а за всім цим, на краю всього, чітко окреслена і ніби збільшена, Протока... і материк за нею.





* * *


— Бабусь, а що таке Протока? — могла б запитати Лона... хоча так і не запитала. І вона дала б відповідь, яку кожен рибалка знав напам’ять: Протока — це водойма між двома суходолами; водойма, відкрита з обох кінців. Є навіть такий старий жарт омароловів: як визначитися з показами компаса в тумані? По дуже довгій протоці між Джонспортом і Лондоном.

— Протока — це вода між островом і материком, — відповіла б вона, пригощаючи її печивом з патокою і гарячим чаєм із цукром. — Це я знаю. Я знаю це так само добре, як ім’я мого чоловіка... і його звичку носити свого капелюха.

— Бабусь? — запитала б Лона. — А як так сталося, що ти ніколи не переходила Протоку?

— Люба, — відповіла б вона, — я ніколи не бачила в цьому сенсу.





* * *


У січні, через два місяці після дня народження, Протока замерзла вперше з 1938 року. По радіо застерігали мешканців острова й материка не довіряти кризі, але Стіві МакКлелланд і Рассел Боуї, набравшись під зав’язку вина «Еппл Зеппл», вирішили покататися на снігоході «Бомбардьєр Скідду» Стіві, і, звісно ж, «Скідду» провалився під лід. Стіві ледве вдалося вибратись (хоча він і втратив одну ногу через обмороження). Але Рассела Боуї Протока забрала собі.





* * *


25 січня відбулася поминальна служба за Расселом. Стелла стояла під руку зі своїм сином Олденом, і він підспівував своїм громовим немелодійним голосом перед благословенням. Потім Стелла сиділа поряд із Сарою Гейвлок, Гетті Стоддард і Вірою Спрюс у сяйві дров’яного каміна в залі муніципалітету. Там поминали Рассела пуншем «За-Рекс» і маленькими бутербродами з вершковим сиром, нарізаними трикутниками. Чоловіки, звісно, вчащали на задній двір, щоб ковтнути чогось міцнішого, ніж «За-Рекс». Вдова Рассела Боуї, з червоними від сліз очима, приголомшена тим, що сталося, сиділа поруч зі священником Юеллом МакКракеном. Вона була на сьомому місяці вагітності (це мала бути її п’ята дитина), і Стелла подумала, напівдрімаючи в теплі дров’яної печі: «Гадаю, незабаром вона перетне Протоку. Переїде у Фріпорт або Льюїстон і піде в офіціантки».

Вона повернулася до Віри й Гетті, прислухаючись до того, про що вони гомоніли.

— Ні, я не чула, — сказала Гетті. — А що сказав Фредді?

Вони говорили про Фредді Дінсмора, найстарішого чоловіка на острові (однак на два роки молодшого за мене, подумала Стелла з деяким задоволенням), який продав свій магазин Ларрі Маккіну в 1960 році і тепер жив на пенсію.

— Він сказав, що ніколи не бачив такої зими, — сказала Віра, дістаючи своє в’язання. — Він каже, що тепер багато людей захворіє.

Сара Гейвлок подивилась на Стеллу й запитала, чи пригадує вона таку зиму. Перший сніг давно зійшов, оголивши мерзлу, коричневу землю. Напередодні Стелла пройшла метрів з тридцять по полю за двором, тримаючи праву руку на рівні стегна, і трава там легко ламалася від доторку руки зі звуком, схожим на звук розбитого скла.

— Ні, — сказала Стелла. — Протока замерзала в 1938, але того року був сніг. Ти пам’ятаєш Бика Саймса, Гетті?

Гетті розсміялась.

— Здається, у мене досі залишився синець на дупі від його щипка на новорічній вечірці в 53-му році. Від душі вщипнув. А чого ти його згадала?

— Того року Бик і мій чоловік пішки перетнули Протоку, — сказала Стелла. — У лютому. Наділи снігоступи, пішли до таверни «Доррітс» в Голові Єнота, перехилили по чарці віскі й тудою ж повернулись назад. Вони кликали й мене піти з ними. Ну, просто, як двоє малих хлопчаків, що йдуть на гірку кататись на санчатах.

Вони вражено дивились на неї. Навіть Віра втупилась у неї широко розплющеними очима, а Віра ж напевно чула цю історію раніше. Якщо вірити пліткам, Бик і Віра колись жили разом, хоча зараз, дивлячись на Віру, важко було повірити, що вона колись була молодою.

— І ти не пішла? — запитала Сара, мабуть, уявляючи довжелезну Протоку, білу аж блакитну в холодному сяйві зимового сонця, мерехтіння снігових кристаликів, материк, що бовванів удалині, потроху наближаючись, а ти йдеш по океану, еге ж, просто по океану, немов Ісус по воді, уперше в житті покидаючи острів не човном, а пішки...

— Ні, — сказала Стелла. Раптом вона пошкодувала, що не взяла з собою в’язання. — Я не пішла з ними.

— Чому? — ледь не з обуренням запитала Гетті.

— У мене було повно прання, — відрізала Стелла, і тут Міссі Боуї, вдова Рассела, зайшлася гучними, надривними риданнями. Стелла озирнулась: там сидів Біля Фландерс у своєму червоно-чорному піджаку в клітинку, зсунувши капелюха набік, і курив «Герберт Тейтон», заклавши ще одну сигарету за вухо на потім. Вона відчула, як серце в неї підскочило й завмерло в грудях, а потім знову забилося.

Вона тихенько ахнула, але в ту мить у грубці тріснув сучок, немов постріл з рушниці, і ніхто з жінок її не почув.

— Бідолашка, — ледь не воркотала Сара.

— Та не побивайся ти за цим нікчемою, — буркнула Гетті. Вона на мить замовкла, підбираючи слова, яких насправді заслуговував померлий Рассел Боуї, і таки знайшла їх: — Жалюгідне барахло, всього-на-всього. Для неї так буде тільки краще.

Стелла майже нічого цього не чула. Адже там сидів Біля, так близько до преподобного МакКракена, що міг би сіпнути його за носа, якби схотів; на вигляд йому було не більше сорока, ледь помітні гусячі лапки навколо очей, які згодом так глибоко запали; він був у фланелевих штанях і прогумованих черевиках, на халяви яких були акуратно відкочені сірі вовняні шкарпетки.

— Ми чекаємо на тебе, Стел, — сказав він. — Переходь на той бік, подивишся на материк. Цього року снігоступи тобі не знадобляться.

Він сидів у залі муніципалітету, ну просто як живий, а потім у каміні тріснула ще одна гілочка, і він зник. А преподобний МакКракен продовжував втішати Міссі Боуї, ніби нічого не сталося.

Того вечора Віра зателефонувала Енні Філліпс і під час розмови згадала, що Стелла Фландерс мала якийсь поганенький вигляд, ну, зовсім поганенький.

— Олден попогріє чуба, поки вивезе її з острова, якщо вона, не дай Бог, захворіє, — сказала Енні. Енні подобався Олден, бо її син Тобі казав їй, що Олден не п’є нічого міцнішого за пиво. Енні й сама була прихильницею суворої тверезості.

— Та він її з місця не зрушить, хіба що вона буде в комі, — сказала Віра. — Коли Стелла каже «жаба», Олден підстрибує. Знаєш, Олден не дуже великого розуму чоловік. Стелла ним просто керує.

— Он як? — сказала Енні.

Саме тоді на лінії пролунав металевий скрегіт. Віра ще якусь мить чула Енні Філліпс — не слова, а лише звук її голосу, що пробивався крізь тріск, — а потім зник і він. Видно, особливо сильний порив вітру обірвав телефонні дроти, можливо, біля ставка Ґодліна, або ж біля бухти Борроу, де вони в гумовій оболонці входили в Протоку. А може, дроти обірвались на тому боці, біля села Голова Єнота... А якийсь жартівник навіть міг би сказати (не зовсім і жартуючи), що це Рассел Боуї порвав дроти своєю холодною рукою... А от щоб знали.





* * *


Неподалік, футів за 700 від будинку Віри, під стебнованою ковдрою з клаптиків лежала Стелла Фландерс і слухала сумнівну музику хропіння Олдена в сусідній кімнаті. Вона прислухалась до його хропіння, щоб не слухати вітер... але вітер вона все одно чула, авжеж, він шугав над замерзлим простором Протоки — півтори милі води, — яку тепер скувала крига й накрила омарів, груперів, а може, й скручене, безвольне тіло Рассела Боуї, який кожного квітня приїжджав до неї зі своїм старим культиватором «Роджерс» і виорював-розпушував їй землю в садку.

«Хто ж мені виоре садок цього квітня?» — думала вона, змерзнувши й скрутившись калачиком під ковдрою з клаптиків. І, як сон уві сні, до неї озвався її власний голос: «Ти любиш?». Вітер казився, грюкаючи у штормове вікно. Здавалося, що це вікно щось їй казало, але вона відвертала обличчя від його слів. І не плакала.





* * *


— Але, бабусю, — наполягала б Лона (вона ніколи не здавалася, тільки не ця дівчинка, вона була такою, як її мама, а до неї її бабуся), — ти так і не розповіла, чому ти ніколи не перетинала Протоку.

— Навіщо, дитино, я завжди мала все, що хотіла, тут, на Козиному острові.

— Але ж він такий маленький. Ми живемо в Портленді. Там є автобуси, бабусю!

— Я й по телевізору бачу достатньо того, що відбувається в містах. Гадаю, я залишуся там, де я є.

Гол молодший, але має гострий розум; він не тиснув би на неї, як його сестра, але його запитання стосувалися б самої суті речей:

— А ти ніколи не хотіла перейти на той бік, бабусю? Ніколи?

І вона нахилилася б до нього, взяла б його маленькі руки в свої і розповіла б, як її батько з матір’ю приїхали на острів невдовзі після того, як одружилися, і як дідусь Бика Саймса взяв батька Стелли на свій човен юнгою. Вона розповіла б йому, що її мати вагітніла чотири рази, але одного разу стався викидень, а ще одна дитина померла через тиждень після народження — вона б покинула острів, якби її могли врятувати в лікарні на материку, але, звісно, все закінчилося ще до того, як про це подумали.

Вона б розповіла їм, як Білл приймав у неї пологи Джейн, їхньої бабусі, але промовчала би про те, що коли все закінчилося, він пішов у ванну і спочатку його там знудило, а потім він ридав, як істерична жінка, у якої були дуже погані місячні. Джейн, звісно, покинула острів у чотирнадцять років, щоб поїхати навчатися в середній школі; дівчата більше не виходили заміж у чотирнадцять років, і коли Стелла побачила, як вона відпливає на човні з Бредлі Максвеллом, чиєю роботою було переправляти дітей туди й назад того місяця, вона в глибині душі знала, що Джейн поїхала назавжди, хоча й повертатиметься на деякий час. Вона б розповіла їм, що Олден з’явився через десять років після того, як вони вже й не чекали, і тепер, ніби компенсуючи своє запізнення, Олден все ще залишається холостяком, і в деякому сенсі Стелла була вдячна за це, тому що Олден не був дуже розумним, а навколо є багато жінок, готових скористатися чоловіком з повільними мізками і добрим серцем (хоча про останнє вона дітям теж не сказала б).

Вона б сказала їм: «Луїс і Марґарет Ґодлін народили Стеллу Ґодлін, яка стала Стеллою Фландерс; Білл і Стелла Фландерс народили Джейн і Олдена Фландерсів, а Джейн Фландерс стала Джейн Вейкфілд; Річард і Джейн Вейкфілд народили Лоїс Вейкфілд, яка стала Лоїс Перро; Девід і Лоїс Перро народили Лону і Гола. Це ваші імена, діти: ви — Ґодліни-Фландерси-Вейкфілди-Перро. Ваша кров тече в камінні цього острова, і я залишаюся тут, бо до материка надто далеко. Так, я люблю, принаймні любила чи намагалася любити, але спогади такі широкі й такі глибокі, що я не можу їх переступити. Ґодлін-Фландерс-Вейкфілд-Перро...»





* * *


Це був найхолодніший лютий відтоді, як Національна метеорологічна служба почала вести спостереження, і до середини місяця крига, що скувала Протоку, була міцна й безпечна. Снігоходи гуділи й вищали, а іноді переверталися, намагаючись подолати надто крутий крижаний пагорб. Діти спробували покататися на ковзанах, але лід виявився занадто горбкуватим, по такому не покатаєшся, а тільки поспотикаєшся, тож вони повернулися на ставок Годліна на дальньому схилі пагорба. Однак це сталося лише після того, як малий Джастін МакКракен, син священника, потрапив ковзаном у розколину й зламав щиколотку. Його відвезли до лікарні на материку, де лікар, власник «Корвета», сказав йому: «Синку, ніжка заживе й буде, як новенька».

Фредді Дінсмор помер наглою смертю всього через три дні після того, як Джастін МакКракен зламав щиколотку. Він підхопив грип наприкінці січня, до лікаря не звертався, казав усім, що «просто трохи застудився, бо вийшов забирати пошту без шарфа», ліг у ліжко й помер до того, як його встигли перевезти на материк і під’єднати до всіх тих апаратів, які чекають на таких, як Фредді. Його син Джордж, непросипний п’яниця навіть попри поважний (як для п’яниці) шістдесятип’ятирічний вік, знайшов Фредді з «Банґор Дейлі Ньюз» в одній руці й розрядженим «ремінґтоном» біля другої. Очевидно, він збирався почистити його перед смертю. Джордж Дінсмор пішов у тритижневий запій, який профінансував хтось, хто знав, що Джордж отримає страховку свого старого батька. Гетті Стоддард ходила і розповідала всім охочим послухати, що старий Джордж Дінсмор — це гріх і ганьба роду людського, і що він нічим не кращий за дівку, яка продається за гроші.

Грип лютував на повну силу. Того місяця школа була закрита на два тижні замість одного, як зазвичай, бо багато учнів хворіли.

— Відсутність снігу сприяє розмноженню мікробів, — казала Сара Гейвлок.

Наприкінці лютого, коли люди почали з нетерпінням чекати на оманливий березневий затишок, Олден Фландерс теж підхопив грип. Він ходив з ним майже тиждень, а потім зліг у ліжко з температурою за тридцять вісім. Як і Фредді, він відмовився від лікаря, і Стелла дуже переживала. Але Олден був не такий старий, як Фредді, у травні йому мало виповнитися якихось шістдесят.

Нарешті пішов сніг. Шість дюймів на День святого Валентина, ще шість двадцятого, а 29 лютого того високосного року насипало цілий фут. Сніг лежав між бухтою і материком білий і незвичний, як овечий луг, де о цій порі року з незапам’ятних часів була лише сіра неспокійна вода. Кілька людей перейшли на материк і повернулись назад пішки. Цього року снігоступи не знадобилися, бо сніг вкрився міцною, блискучою кіркою. Стелла подумала, що вони хильнули там трохи віскі, але не в «Доррітс», бо «Доррітс» згорів у 1958 році.

І всі чотири рази вона бачила Вілла. Одного разу він сказав їй: «Приходь скоріше, Стелло. Підемо потанцюємо. Що скажеш?».

Вона нічого не могла відповісти. Її кулак міцно затискав їй рота.





* * *


— Тут було все, чого я хотіла, чи потребувала, — сказала б вона їм. — У нас було радіо, а тепер є телебачення, і це все, чого я хочу від світу за Протокою. У мене є свій садок. Омари? Ну й що, у нас завжди на плиті стояв чавунчик з тушкованими омарами, і ми ховали його в комору, коли приходив священник, щоб він не бачив, що ми їмо «юшку бідняків».

Я бачила й гарну погоду, і погану. Так, іноді я замислювалась над тим, як це було б насправді: купувати речі в самому магазині «Сіре», а не замовляти їх за каталогом; або ходити по їжу в якийсь із отих супермаркетів «Шоуз», які я бачила по телевізору, замість того щоб купувати в тутешньому магазині; або послати Олдена, щоб він купив щось особливе до свята, наприклад різдвяного каплуна чи великодній окіст... Так, іноді мені хотілося хоча б разочок постояти на Конгрес-стріт у Портленді й подивитися на всіх людей в автомобілях і на тротуарах, одним поглядом охопити більше людей, ніж тоді було на всьому острові... Але варто лишень захотіти чогось такого, як почнеш хотіти ще чогось, і ще чогось... Ні, я не дивачка. Я не якась особлива, і це не вибрики, пов’язані з моїм віком. Моя мама часто казала: «Головне в житті — відчувати різницю між бажаннями й можливостями», і я вірю в це до глибини душі. Я вважаю, що краще орати вглиб, ніж ушир.

Це моє місце, і я його люблю.





* * *


Одного дня в середині березня, коли небо було білим і низьким, як провал у пам’яті, Стелла Фландерс востаннє сиділа на кухні, востаннє зашнуровувала черевики на худих литках і востаннє обмотувала шию яскраво-червоним вовняним шарфом (різдвяний подарунок від Гетті три Різдва тому). Під сукнею на ній була Олденова довга спідня білизна. Гумка підштаників сягала трохи нижче млявих залишків її грудей, сорочка діставала майже до колін.

Надворі знову зірвався вітер, а по радіо передавали, що до вечора піде сніг. Вона одягла пальто й рукавички. Трохи завагалась і надягла рукавиці Олдена поверх своїх. Олден вже одужав від грипу, і сьогодні вранці вони з Гарлі Бладом встановлювали штормові двері для Міссі Боуї, у якої народилася дівчинка. Стелла бачила її, нещасна крихітка була викапана батько.

Вона на мить зупинилась біля вікна, дивлячись на Протоку, і Білл був там, як вона й очікувала, стояв десь на пів дорозі між островом і Головою Єнота, стояв на Протоці, немов Ісус на воді, і махав їй, немов нагадуючи, що часу вже мало, і треба поквапитись, якщо вона таки хоче ступити ногою на материк у цьому житті.

— Якщо ти так хочеш, Білле, — сердито мовила вона в тиші. — Бог свідок, я цього не хочу.

Але вітер говорив інші слова. Вона хотіла цього. Вона хотіла цієї пригоди. Ця зима була для неї важкою і болючою — артрит, який то зникав, то з’являвся, повернувся з новою силою, катуючи суглоби її пальців і колін червоним полум’ям і крижаним холодом. Одне око в неї стало тьмяним і затуманеним (а днями Сара трохи ніяково зауважила, що плямка, яке з’явилася там відтоді, як Стеллі виповнилося років шістдесят, тепер, схоже, росте як на дріжджах). Найгірше те, що повернувся глибокий, стискаючий біль у шлунку, і два дні тому вона встала о п’ятій годині, прошелепала босоніж по жахливо холодній підлозі до ванної кімнати й виплюнула в унітаз добрячий згусток яскраво-червоної крові. Сьогодні вранці було ще трохи крові, огидної, з присмаком міді.

Біль у шлунку з’являвся і зникав протягом останніх п’яти років, іноді вона почувалася краще, іноді гірше, але вона майже з самого початку знала, що це, очевидно, рак. Він забрав її матір і батька, а також батька її матері. Ніхто з них не дожив до сімдесяти, тож вона вважала, що поламала плани й статистику страховикам.

— Ти їси, як коняка, — сказав їй, усміхаючись, Олден невдовзі після того, як почалися болі й вона вперше помітила кров у своєму ранковому калі. — Хіба ти не знаєш, що такі старі, як ти, мають клювати, як пташечки?

— Вгомонись, або я тебе відлупцюю! — гримнула Стелла, піднявши руку на свого сивого сина, який пригнувся, насмішкувато скривився і загукав, кривляючись: «Не треба, мамусю! Забираю свої слова назад!».

Так, вона їла багато, але не тому, що хотіла, а тому, що вірила (як і багато хто з її покоління), що якщо нагодувати рак, то він дасть тобі спокій. І, можливо, це допомагало, принаймні на деякий час; кров у її випорожненнях то з’являлась, то зникала, і були довгі періоди, коли її взагалі не було. Олден звик до того, що вона їла другу порцію (і третю, коли біль був особливо сильним), але вона так і не набрала жодного фунта.

Тепер здавалося, що рак нарешті дістався до того, що жабоїди називають pièce de résistance — до головної страви.

Вона відчинила двері й побачила шапку Олдена з хутряними навушниками, що висіла на одному з кілочків у коридорі. Вона надягла її — козирок опустився аж до її кошлатих сивих брів — і востаннє озирнулась, щоб перевірити, чи нічого не забула. Дрова в плиті догоріли, а Олден знову дуже висунув заслінку. Скільки вона йому не товкла одне й те ж, він ніяк не міг цього зрозуміти.

— Олдене, без мене тобі знадобиться чи не вдвічі більше дров на зиму, — пробурмотіла вона й відчинила піч. Стелла зазирнула всередину, і в неї вирвався здавлений вигук. Вона грюкнула дверцятами й тремтячими пальцями поправила заслінку. На мить — лише на мить — вона побачила серед вугілля обличчя своєї старої подруги Аннабель Фрейн. Обличчя було як живе, навіть з родимкою на щоці.

Їй здалось, чи Аннабель їй підморгнула?

Вона збиралася залишити Олдену записку, щоб пояснити, куди вона пішла, але подумала, що, можливо, Олден сам зрозуміє, рано чи пізно.

Усе ще подумки складаючи текст записки — «З першого дня зими я бачу твого батька, і він каже, що вмирати не так вже й страшно; принаймні так мені здається...» — Стелла вийшла в білий день.

Вітер штурхонув її, і вона ледве встигла притиснути до голови шапку Олдена, перш ніж вітер встиг поцупити її і жартома закинути геть. Холод, здавалося, знаходив кожну шпаринку в її одежі й проникав у неї; вогкий березневий холод, просякнутий мокрим снігом.

Вона спустилася з пагорба до бухти, обережно ступаючи по вуглинках і попелі, які порозсипав Джордж Дінсмор. Колись Джордж працював водієм снігоочисної машини в селі Голова Єнота, але під час сильного снігового бурану 77-го року він перепив житнього віскі, а потім зачепив і збив тією машиною не одну, і не дві, а цілих три електроопори. П’ять днів у тому селі не було світла. Тепер Стелла згадала, як дивно було було дивитися через Протоку і бачити лише чорноту там, де завжди виднілося це хоробре маленьке гніздечко вогників. Тепер Джордж працював на острові, і оскільки снігоочисної машини тут не було, великої шкоди він заподіяти не міг.

Проходячи повз будинок Рассела Боуї, вона побачила у вікні бліду, як молоко, Міссі, яка дивилася на неї. Стелла помахала їй рукою. Міссі помахала у відповідь.





* * *


Вона б сказала їм таке:

«На острові ми завжди дбали про своїх. Коли в Герда Генрейда тріснула судина в грудях, ми ціле літо влаштовували благодійні вечері й збирали гроші, щоб оплатити операцію, яку йому зробили в Бостоні. І Герд, слава Богу, повернувся живим. Коли Джордж Дінсмор збив оті електроопори й енергокомпанія наклала арешт на його будинок, ми зробили все, щоб розплатитися з енергокомпаніею, і щоб Джордж мав роботу. Тож на сигарети й на випивку йому вистачало... а чому б і ні? Він ні на що більше не був придатний, коли робочий день закінчувався, хоча коли він був на роботі, то гарував як кінь-ваговоз. Він і з тими електроопорами потрапив у халепу тільки тому, що чистив сніг увечері, а ввечері він завжди пиячив. Принаймні батько й далі його годував.

Ось тепер у Міссі Боуї народилася ще одна дитина. Можливо, вона залишиться тут і буде тут отримувати соціальне забезпечення й субсидію, найвірогідніше, цього буде недостатньо, але вона отримає необхідну допомогу. Можливо, вона поїде, але якщо вона залишиться, то голодувати не буде... і послухайте, Лоно і Голе: якщо вона залишиться, то, можливо, зможе зберегти щось від цього маленького світу з маленькою Протокою з одного боку і великою Протокою — з другого, щось, що було б занадто легко втратити, подаючи печеню в Льюїстоні, пончики в Портленді або коктейлі в „Нешвілл Норт“ в Банґорі.

І я вже досить давно живу на світі, щоб не ходити околяса, а прямо сказати, що це таке: спосіб буття і спосіб життя — співчуття, милосердя.

Вони дбали про своїх і в інший спосіб, але цього вона б їм не розповідала. Діти не зрозуміли б, як і Лоїс із Девідом, хоча Джейн знала правду. У Нормана й Етті Вілсон народилася дитина з монголоїдними рисами обличчя, її бідолашні маленькі ніжки були вивернуті всередину, голомозий череп був горбистий і порізаний рівчаками, пальчики зрощені, або ж з перетинками, ніби вона надто довго й глибоко спала, плаваючи у тій внутрішній Протоці. Преподобний МакКракен прийшов і охрестив дитину, а через день приїхала повитуха Мері Додж, яка вже на той час прийняла понад сотню пологів, і Норман повів Етті в бухту подивитися на новий човен Френка Чайлда. І хоча Етті ледве ходила, вона пішла без нарікань, однак зупинилася в дверях, щоб озирнутися на Мері Додж, яка спокійно сиділа біля ліжечка немовляти-ідіота й в’язала. Мері підняла на неї очі, і коли їхні погляди зустрілися, Етті розридалася. „Ходімо, — засмучено сказав Норман. — Ходімо, Етті, ходімо“. А коли за годину вони повернулися, дитина була мертва. Вона померла просто в ліжечку, уві сні. Хіба ж не милосердно, що вона не страждала.

А за багато років до того, ще до війни, під час Депресії, три маленькі дівчинки, повертаючись зі школи, зазнали розбещення — не дуже сильного і не фатального, без ран і побоїв. Усі вони розповідали про чоловіка, який запропонував показати їм колоду карт із зображеннями собачок різних порід. Він сказав, що покаже їм цю чудову колоду карт, якщо дівчатка підуть із ним у кущі, і як тільки вони опинилися в кущах, цей чоловік сказав: „Але спочатку ви повинні доторкнутися до цього“. Однією з дівчаток була Ґерт Саймс, яку в 1978 році за роботу в школі Брансвік визнали вчителькою року в штаті Мейн. І Ґерт, якій тоді було лише п’ять років, сказала своєму батькові, що у того чоловіка не було кількох пальців на одній руці. Одна з інших дівчаток підтвердила, що так воно й було. А третя нічого не помітила. Стелла пам’ятала, як одного грозового дня того літа Олден вийшов з дому, не сказавши їй, куди він іде, хоча вона й питала його про це. Вона визирнула у вікно й побачила, як Олден зустрівся з Биком Саймсом на стежці, потім до них приєднався Фредді Дінсмор, а внизу біля бухти вона побачила свого чоловіка, якого вона, як і завжди, провела на роботу того ранку з мисочкою обіду під пахвою. До них приєдналися інші чоловіки, і коли вони нарешті рушили, вона нарахувала чоловік із десять.

Серед них був і попередник преподобного МакКракена. І того вечора біля підніжжя Слайдере Пойнт, де скелі випинаються з прибою, наче ікла дракона, що потонув з роззявленою пащею, знайшли чоловіка на ім’я Деніелс. Цього Деніелса найняв Великий Джордж Гейвлок, щоб він допоміг йому укріпити фундамент під будинком і поставити новий двигун у його вантажівку моделі А. Він був з Нью-Гемпшира, легко знаходив спільну мову з людьми, і коли робота у Гейвлоків закінчилася, ще деякий час знаходив собі тут підробіток... навіть співав у в церкві! Чоловіки припустили, що Деніелс піднімався на вершину Слайдере Пойнт, послизнувся і впав у воду. В нього була зламана шия і розбита голова. Оскільки ніхто не знав, чи були в нього родичі, його поховали на острові, і попередник преподобного МакКракена виголосив надгробну промову на цвинтарі, сказавши, що небіжчик був працьовитим робітником і хорошим помічником, незважаючи на те, що у нього не було двох пальців на правій руці. Потім він благословив покійного, після чого всі присутні на похороні пішли в зал муніципалітету до підвалу ратуші, де вони пили пунш „За-Рекс“ і їли сендвічі з вершковим сиром, і Стелла ніколи не запитувала своїх чоловіків, куди вони ходили того дня, коли Деніелс зірвався з вершини Слайдерз-Пойнт».

«Діти, — сказала б вона їм, — ми завжди стояли горою один за одного.

Ми мусили, бо в ті часи Протока була ширшою, і коли ревів вітер, шуміли прибої і рано наставала темрява, ми відчували себе дуже маленькими — не більшими, ніж порошинки перед очима Господа. Тому для нас було природно триматися за руки, стоячи пліч-о-пліч.

Ми трималися за руки, діти, і якщо бували моменти, коли ми замислювалися, для чого це все, або чи існує взагалі така річ, як любов, то тільки тому, що ми чули ревіння вітру і гуркіт прибою довгими зимовими ночами, і нам було страшно.

Ні, я ніколи не відчувала потреби покидати острів. Моє життя було тут. І в ті часи Протока була ширшою».





* * *


Стелла дійшла до бухти. Вона подивилась праворуч і ліворуч, вітер розмаював її сукню за спиною, наче прапор. Якби там хтось був поблизу, вона пішла б далі вниз до каменів, хоча вони й були вкриті кригою. Але ніде нікого не було, і вона пішла вздовж пірсу, повз старий елінг Саймса. Дійшла до кінця і на мить зупинилась, піднявши голову, а вітер приглушеним потоком проносився повз м’які навушники Олденової шапки.

Білл був там, заклично махав їй рукою. За ним, за Протокою, вона бачила церкву Конго, яка височіла над Головою Єнота, її шпиль був майже невидимий на тлі білого неба.

Стелла з бурчанням сіла на край пірсу й ступила на снігову кірку внизу. Її чоботи трохи продавили її, але не сильно. Вона глибше насунула шапку Олдена — як же вітер хотів її зірвати! — і рушила до Білла. Зібралась було озирнутися, але передумала. Побоялась, що не витримає серце.

Вона йшла — її чоботи з хрускотом ламали снігову кірку — і чула, як десь нижче під снігом потріскувала крига. Вілл був попереду, махав рукою, але відстань до нього не скорочувалась. Вона закашлялась, сплюнула кров на білий сніг, під яким ховалась крига. Тепер Протока широко розкинулася по обидва боки, і вона вперше в житті змогла прочитати вивіску «Снасті й човни Стентона» без бінокля Олдена. Вона бачила машини, що їздили туди й сюди головною вулицею Голови Єнота, й зачудовано думала: «Вони можуть їхати, куди захочуть... Портленд. Бостон. Нью-Йорк. Та хіба таке можна уявити!». І вона майже змогла це зробити, майже уявила дорогу, яка просто котилася і котилася, розсуваючи межі світу.

Перед очима промайнула сніжинка. Ще одна. Ще. Невдовзі посипав легенький сніжок, і вона йшла крізь приємне мінливе біле сяйво; вона бачила Голову Єнота ніби крізь легку завісу, яка іноді майже зникала. Стелла підняла руку, щоб глибше насунути Олденову шапку, і сніг посипався їй в очі. Вітер підхоплював і закручував свіжий сніг, утворюючи примарні фігури, і в одній із них вона побачила Карла Абершама, який пішов на дно разом із чоловіком Гетті Стоддард на «Танцівниці».

Однак незабаром сяйво почало тьмяніти, оскільки сніг погустішав.

Головна вулиця Голови меркнула, меркнула й нарешті зникла. Ще якийсь час вона могла розгледіти хрест на церкві, а потім і він розтав, наче оманливий сон. Останньою зникла яскрава жовто-чорна вивіска «Снасті й човни Стентона», де також можна було купити моторне мастило, липкий папір для мух, італійські сендвічі й пиво «Будвайзер» на винос.

Потім Стелла опинилась у світі, який був абсолютно безбарвний, якийсь сіро-білий сон про сніг. «Як Ісус по воді», — подумала вона, і нарешті озирнулась, але острова вже не було. Вона бачила, як її сліди тягнуться назад, втрачаючи чіткість, поки не залишилися лише слабкі півкола її п’ят... а далі вже не було нічого. Геть нічого.

Вона подумала: «Це біла імла. Ти маєм бути обережною, Стелло, інакше ти ніколи не потрапиш на материк. Ти просто ходитимеш по великому колу, поки не втомишся, а потім замерзнеш тут на смерть».

Вона згадала, як Білл колись розповідав їй, що коли заблукаєш у лісі, то мусиш вдавати, що нога, яка розташована на тій самій частині тіла, що й твоя робоча рука, кульгає. Інакше ця робоча нога почне водити тебе, і ти будеш ходити по колу, навіть не усвідомлюючи цього, поки знову не вийдеш на свої сліди. Стелла подумала, що ця хитрість навряд чи їй знадобиться. По радіо попереджали, що сніг ітиме й сьогодні, й завтра, а в таку погоду вона навіть не знатиме, що вийшла на свої сліди, бо вітер занесе їх задовго до того, як вона зможе на них повернутися.

Рук вона майже не відчувала, незважаючи на дві пари рукавичок, а ноги вже давно її не слухались. У певному сенсі це було майже полегшенням. Запалені суглоби заніміли, і артрит, що безнастанно волав, замовк.

Стелла почала накульгувати, більше навантажуючи ліву ногу. Артрит у колінах не давав їй спокою, і незабаром коліна вже ледь пробі не кричали.

Сиве волосся розвіялося їй по спині. Вона закусила губу (у неї збереглися свої зуби, крім чотирьох) й дивилася прямо перед собою, чекаючи, що жовто-чорний знак матеріалізується з летючої білизни.

Але цього не сталося.

Трохи згодом вона помітила, що яскрава білизна дня почала тьмяніти, переходячи в більш однорідний сірий колір. Сніг падав важче й густіше. Стелла все ще ступала по насту, але спочатку занурювала ноги у свіжий сніг, якого намело вже дюймів з п’ять. Вона подивилась на годинник, але він зупинився, і вона зрозуміла, що, мабуть, вперше за двадцять чи тридцять років забула накрутити його того ранку. А може, він зупинився назавжди? Годинник належав її матері, і вона двічі відправляла його з Олденом в Голову, де містер Дості спочатку зачудовано роздивлявся його, а потім чистив. Принаймні її годинник побував на материку.

Вперше вона впала приблизно через п’ятнадцять хвилин після того, як почала помічати, що день стає дедалі сірішим. Якусь мить вона стояла накарачках, подумуючи, чи не залишитися просто ось тут, скрутитися калачиком і слухати вітер, а потім рішучість, яка допомогла їй пройти через стільки всього, знову взяла верх, і вона підвелася, кривлячись від болю. Вона стояла на вітрі, дивлячись прямо перед собою, бажаючи, щоб її очі побачили... але вони нічого не бачили.

Скоро стемніє.

Ну, гаразд, вона збилася зі шляху. Надто забрала ліворуч або ж праворуч. Інакше вона б уже дійшла до материка. Однак вона не вірила, що заблукала настільки, що йде паралельно материку або навіть назад у напрямку Козиного острова. Внутрішній навігатор у її голові шепотів, що вона перестаралась і взяла ліворуч. Однак вона вважала, що все ще наближається до материка, але тепер іде туди по забарній діагоналі.

Той же навігатор хотів, щоб вона повернула праворуч, але вона цього не зробила. Натомість вона знову рушила прямо, але припинила навмисне кульгати. Її струсив спазм кашлю, і вона сплюнула на сніг яскраво-червону слину.

Хвилин через десять (сірий колір став тепер глибоким, і вона опинилася в химерних сутінках сильної хуртовини) вона знову впала, спробувала підвестися, спершу їй це не вдалося, та врешті вона змогла зіп’ястися на ноги. Вона стояла, погойдуючись серед заметілі, ледве тримаючись на ногах під вітром, пережидаючи хвилі запаморочення, які то придавлювали її до землі, то ледь не здували з неї.

Можливо, не весь гуркіт, який стояв у її вухах, був вітром, але саме вітер врешті спромігся зірвати з її голови Олденову шапку. Стелла спробувала впіймати її, але вітер легко підхопив шапку, і вона лише мить бачила, як та весело переверталася, перетворюючись у сіру з яскравої помаранчевої плями. Вона вдарилась об сніг, покотилася, знову піднялась і зникла. Тепер її волосся вільно маяло навколо голови.

— Не біда, Стелло, — сказав Білл. — Можеш надіти мого капелюха.

Їй забило дух, і вона озирнулася в білому місиві снігу. Її руки в рукавичках інстинктивно потягнулися до грудей, і вона відчула, як гострі нігті дряпають її серце.

Вона не побачила нічого, крім мерехтіння снігових пластівців, а потім із сірої горлянки вечора, в якій вітер волав, немов голос диявола в засніженому тунелі, з’явився її чоловік. Спочатку він був лише згустком рухомих кольорів серед снігу — червоного, чорного, темно-зеленого, світло-зеленого; потім ці кольори злилися у фланелеву куртку з виложистим коміром, фланелеві штани й зелені чоботи. Він простягнув їй капелюха жестом, який здавався майже абсурдно-ввічливим, і його обличчя було обличчям Вілла, не позначеним раком, який його забрав (невже це було все, чого вона боялася? Що до неї прийде виснажена тінь її чоловіка, кістлява концтабірна постать з напнутою і блискучою шкірою на вилицях і глибоко запалими очима?), і вона відчула неймовірне полегшення.

— Віллє? Це справді ти?

— Авжеж.

— Віллє, — повторила вона й радісно ступнула до нього.

Ноги в неї підкосилися, і вона думала, що впаде й провалиться крізь нього — адже він, зрештою, був просто примарою — але він підхопив її на руки, такі ж сильні й міцні, як ті, що перенесли її через поріг будинку, який вона ділила тільки з Олденом в ці останні роки. Він підтримав її, і за мить вона відчула, як капелюха міцно натягнули їй на голову.

— Це справді ти? — перепитала вона, дивлячись на його обличчя, на «гусячі лапки» навколо очей, які ще не запали глибоко, на сніг, що розсипався на плечах його картатої мисливської куртки, на його густе каштанове волосся.

— Це я, — сказав він. — Це всі ми.

Він трохи відступив, і вона побачила, як зі снігу, який вітер гнав через Протоку в усе ближчій темряві виходили інші. З її вуст вирвався крик, суміш радості й страху, коли вона побачила Мадлен Стоддард, матір Гетті, у блакитній сукні, що роздималася від вітру, немов дзвін, а за руку її тримав батько Гетті, не напівзотлілий скелет десь на дні разом із «Танцівницею», а цілий і молодий. А там, за тими двома...

— Аннабель! — закричала вона. — Аннабель Фрейн, це ти?

Це була Аннабель; навіть у цій сніговій темряві Стелла впізнала жовту сукню, яку Аннабель одягала на весілля, і коли вона, тримаючи Білла за руку, пробивалася до своєї мертвої подруги, їй здалося, що вона відчуває запах троянд.

— Аннабель!

— Ми вже майже прийшли, люба, — сказала Аннабель, беручи її за другу руку. Жовта сукня, яка свого часу вважалася зухвалою (але, до честі Аннабель і на полегшення всіх інших, не зовсім скандальною), залишала її плечі оголеними, але Аннабель, здавалося, не відчувала холоду. Її довге волосся, м’яке, темно-каштанове, маяло на вітрі. — Ще зовсім трохи.

Вона взяла Стеллу за руку, і вони знову рушили вперед. Зі снігової ночі (бо вже була ніч) виринали інші постаті. Стелла впізнала багатьох із них, але не всіх. Томмі Фрейн приєднався до Аннабель; Великий Джордж Гейвлок, який загинув безглуздою смертю в лісі, йшов позаду Білла; там був хлопець, який тримав маяк на Голові Єнота протягом майже двадцяти років і щороку приїжджав на острів, щоб узяти участь у турнірі з криббіджу, який Фредді Дінсмор проводив щороку в лютому — Стелла не могла згадати його ім’я. І тут з’явився сам Фредді! Збоку від Фредді, сам собою, з розгубленим виглядом стояв Рассел Боуї.

— Дивися, Стелло, — сказав Білл, і вона побачила, як із темряви піднімається щось чорне, схоже на розколоті носові частини багатьох кораблів. Але це були не кораблі, а розколота й потріскана скеля. Вони дійшли до Голови Єнота. Вони перетнули Протоку.

Вона чула голоси, але не була впевнена, що вони справді промовляли вголос:

— Візьми мене за руку, Стелло...

(візьми)

— Візьми мене за руку, Білле...

(о візьми візьми)

— Аннабель... Фредді... Рассел... Джон... Етті... Френк... візьми мене за руку, візьми мене за руку... за руку...

(ти любиш)

— Ти візьмеш мене за руку, Стелло? — запитав новий голос.

Вона озирнулась і побачила Бика Саймса. Він лагідно всміхався до неї, і все ж вона відчула якийсь жах від того, що було в його очах, і на мить відсахнулась, міцніше стискаючи руку Білла.

— Вже...

— Час? — запитав Бик. — О, так, Стелло, гадаю, що так. Але це не боляче. Принаймні, досі я не чув, щоб хтось на це скаржився.

Вона раптом розплакалась — усіма сльозами, які завжди стримувала — і поклала свою руку на руку Бика.

— Так, — сказала вона, — так, так, візьму.

Вони стояли колом посеред бурі, небіжчики Козиного острова, і вітер верещав навколо них, кидаючись оберемками снігу, і раптом в неї з вуст вирвалась якась подоба пісні. Пісня здійнялась назустріч вітру, і вітер відніс її геть. І тоді заспівали вони всі, як співають діти, своїми високими, ніжними голосами, коли літній вечір переходить у літню ніч. Вони співали, і Стелла відчувала, що йде до них і разом з ними, нарешті, перетинає Протоку. Було трохи боляче, але не дуже; цей біль був ніщо, якщо порівнювати з тим болем, який вона відчувала, втрачаючи дівочу цноту. Вони стояли колом посеред ночі. Сніг біснувався навколо них, а вони співали. Вони співали, і...





* * *


...і Олден не міг розповісти про це Девіду і Лоїс, але влітку після смерті Стелли, коли діти приїхали на свої щорічні два тижні, він розповів про це Лоні і Голу. Він розповів їм, що під час великих зимових штормів вітер немов співає майже людськими голосами, і що іноді йому здавалося, що він майже розрізняє слова: «Радійте, Небо і Земля, уславлюйте свого Творця! Нехай урочиста хвала у всьому всесвіті луна...»

Але він не сказав їм (уявіть собі важкодума Олдена Фландерса, позбавленого уяви, який говорить такі речі вголос, навіть дітям!), що іноді він чує цей звук і йому стає холодно навіть біля печі; що він відкладає своє тесання або пастку, яку збирався полагодити, думаючи, що то вітер співає всіма голосами тих, хто помер і пішов... що вони стоять десь на Протоці й співають, як діти. Йому здавалося, що він чує їхні голоси, і в такі ночі він іноді засинав і бачив уві сні, що він, невидимий і нечутний, співає церковні гімни на власному похороні.

Є речі, про які ніколи неможна розповідати, а є речі, не зовсім таємні, але які не обговорюються. Стеллу знайшли замерзлою на смерть на материку через день після того, як буря вщухла. Вона сиділа на камені приблизно за сто ярдів на південь від межі Голови Єнота, перетворившись на крижану статую. Лікар, який їздив на «Корветі», сказав, що він був надзвичайно вражений. Схоже, Стелла пройшла пішки понад чотири милі, а розтин, якого вимагає закон у випадку незвичайної смерті без нагляду, показав, що в старенької була запущена форма раку — насправді, вона була наскрізь пронизана метастазами. Чи повинен був Олден сказати Девіду і Лоїс, що капелюх на її голові був не його? Ларрі Маккін упізнав того капелюха. Як і Джон Бенсон. Він бачив це в їхніх очах і припускав, що вони так само бачили це в його очах. Він прожив не так довго, щоб забути капелюха свого покійного батька, і добре пам’ятав, який він був на вигляд, і що й де на ньому було прим’яте й порване.

«Деякі речі створені для неспішного обмірковування, — сказав би він дітям, якби знав, як це зробити. Це речі, над якими треба довго думати, поки руки роблять свою роботу, а кава стоїть у великій порцеляновій чашці поруч. Можливо, це запитання Протоки: чи співають мертві? І чи люблять вони живих?»

Ночами після того, як Лона і Гел повернулися з батьками на материк на човні Ела Каррі, і діти стояли на кормі й махали на прощання руками, Олден думав над цим та іншими запитанням, а також про той випадок із батьковим капелюхом.

Чи співають мертві? Чи люблять вони?

У ті довгі й самотні ночі, коли його мати, Стелла Фландерс, врешті лежала в могилі, Олдену часто здавалося, що відповідь на обидва ці запитання: «Так».





Подяки




Автор вислювлює вдячність таким компаніям за дозвіл на передрук матеріалів, що перебувають під їхнім контролем: Famous Music Publishing Companies за текст пісні «That’s Amore» («Це любов») Джека Брукса та Гаррі Воррена, авторське право Paramount Music Corporation, 1953; авторське право © поновлено Paramount Music Corporation, 1981. Sherlyn Publishing Co., Inc. за текст пісні «I’m Your Boogie Man» («Я твій Буґімен») Гаррі Вейна Кейсі та Річарда Фінча, авторське право © Sherlyn Publ. Co., Inc. та Harrick Music Co., 1976. Всі права захищені. Tree Publishing Co., Inc. за текст пісні «Okie From Muskogee» («Окі з Маскоґі») Мерла Гаґґарда, авторське право © Tree Publishing Co., Inc., 1969. Міжнародне авторське право захищене. Всі права захищені.

Повість «Туман» вперше з’явилась у збірці «Dark Forces» («Темні сили») за редакцією Кірбі Маккоулі, авторське право © Стівен Кінг, 1980

Оповідання «Тут теж водяться тигри», авторське право © Стівен Кінг, 1968,1985

Оповідання «Мавпа», авторське право © Montcalm Publishing Company, 1980

Оповідання «Повстання Каїна», авторське право © Стівен Кінг, 1968,1985

Оповідання «Найкоротший шлях місіс Тодд» вперше з’явилось у журналі «Redbook», авторське право © Стівен Кінг, 1981

Оповідання «Довгий джонт» вперше з’явилося в журналі «Twilight Zone» («Сутінкова зона»), авторське право © Стівен Кінг, 1981

Оповідання «Весільний концерт» вперше з’явилося в журналі «Ellery Queen’s Mystery Magazine» («Таємниці Еллері Квіна»), авторське право © Стівен Кінг, 1980

«Параноїк: кантика», авторське право © Стівен Кінг, 1985

Оповідання «Пліт» вперше з’явилося в журналі «Gallery», авторське право © Стівен Кінг, 1982

Оповідання «Всемогутній текст-процесор» (під назвою «The Word Processor» («Текст-процесор»)) уперше з’явилося в журналі «Playboy», авторське право © Стівен Кінг, 1983

Оповідання «Чоловік, який ніколи не ручкався» вперше з’явилося в збірці «Shadows 4» («Тіні 4»), за редакцією Чарльза Л. Ґранта, опублікованій видавництвом Doubleday & Co, Inc, авторське право © Стівен Кінг, 1982 р.

Оповідання «Пляжний світ» вперше з’явилось у збірці «Weird Taies» («Чудернацькі історії»), авторське право © Стівен Кінг, 1985

Оповідання «Задзеркальний Жнець» вперше з’явилося в збірці «Startling Mystery Stories» («Страшні таємничі історії»), авторське право © Стівен Кінг, 1969

Оповідання «Нона» вперше з’явилося в збірці «Shadows» («Тіні») за редакцією Чарльза Л. Ґранта, опублікованій видавництвом «Doubleday & Со, Inc», авторське право © Стівен Кінг, 1978

«Для Овена», копірайт © Стівен Кінг, 1985

Оповідання «Той, хто хоче вижити» вперше з’явилось у збірці «Terrors» («Жахи») за редакцією Чарльза Л. Гранта, опублікованій видавництвом «Doubleday & Со, Inc», авторське право © Стівен Кінг, 1982

Оповідання «Вантажівка дядька Отто» вперше з’явилось у журналі «Yankee», авторське право © Стівен Кінг, 1983

Оповідання «Ранкові доставки (молочник №1)», авторське право © Стівен Кінг, 1985

Оповідання «Великі колеса: оповідь хлопців із пральні (молочник №2)» вперше з’явилося в збірці «New Terrors 2» («Нові жахи 2») за редакцією Ремзі Кемпбелла, авторське право © Стівен Кінг, 1982

Оповідання «Бабуся» вперше з’явилося в журналі «Weird Book» («Химерна книга»), авторське право © Стівен Кінг, 1984

Повість «Балада про гнучку кулю» вперше з’явилась у журналі «Fantasy & Science Fiction Magazine», авторське право © Стівен Кінг, 1984

Оповідання «Протока» (під назвою «Do the Dead Sing?» («Чи співають мертві?»)) вперше з’явилося в журналі «Yankee», авторське право © Стівен Кінг, 1981





Примітки




Не всі цікавляться тим, звідки беруться оповідання, і це цілком правильно: не обов’язково тямити щось у роботі двигуна внутрішнього згоряння, щоб кермувати автомобілем, і не обов’язково знати обставини, за яких було створено оповідання, щоб отримати від нього сяке-таке задоволення. Двигуни цікавлять механіків; створення історій цікавить науковців, фанатів і охочих пхати носа в чужі справи (перше й останнє — майже синоніми, та то пусте). Я включив сюди кілька нотаток про деякі з оповідань — на мою думку, це те, що може зацікавити пересічного читача. Але якщо ви вже аж дуже пересічний читач, запевняю вас, що ви можете згорнути цю книгу без жодних докорів сумління — нічого особливого ви не втратите.





* * *


«Туман» — ця повість була написана влітку 1976 року для антології нових оповідань, яку укладав мій агент Юрбі Маккоулі. За два чи три роки до того Маккоулі створив іншу книжку такого типу, під назвою «Страхіття». Та книжка була в м’якій обкладинці. Ця мала бути у твердій обкладинці й набагато амбітнішою за обсягом. Вона називалась «Темні сили». Кірбі хотів отримати від мене оповідання, і він домагався цієї історії з наполегливістю, рішучістю... і своєрідною м’якою дипломатією, яка, на мою думку, є ознакою справді хорошого агента.

Я не міг нічого придумати. Що більше я себе силував, то впертіше нічого не спадало на думку. Я вже почав думати, що, мабуть, машинка для написання оповідань у моїй голові тимчасово або назавжди зламалася. Потім сталася буря, яка була дуже схожа на ту, що описана в цій повісті. У розпал бурі на озері Лонґ-Лейк у Бріджтоні, де ми тоді жили, справді утворився водяний смерч, і я наполіг на тому, щоб моя родина на деякий час спустилася зі мною вниз (хоча мою дружину звуть Табіта, Стефані — це ім’я її сестри). Поїздка в супермаркет наступного дня також була схожа на описану в повісті, хоча я був позбавлений компанії такої одіозної істоти як Нортон — у реальному світі в літньому котеджі Нортона жили дуже приємні люди: лікар Ральф Дрюсом і його дружина.

В супермаркеті моя муза раптово випорожнилась мені на голову — це сталося, як завжди, несподівано, без попередження. Я стояв посеред центрального проходу, шукаючи булочки для хот-догів, аж раптом уявив собі великого доісторичного птаха, який летить до м’ясного прилавка, перекидаючи банки з ананасовим компотом і пляшки з томатним соусом. Коли ми з сином Джо стояли в черзі до каси, я розважався, придумуючи історію про всіх цих людей, що опинилися в пастці в супермаркеті в оточенні доісторичних тварин. Я подумав, що це дуже смішно — такий собі варіант «Аламо», якби його зняв Берт І. Ґордон. Я написав половину історії тієї ночі, а решту — наступного тижня.

Вийшла повість, а не оповідання, але Кірбі сподобалось, і вона увійшла до книги. Мені вона ніколи не подобалась, аж поки я її не переписав. Особливо мені не подобалось, що Девід Дрейтон переспав з Амандою, а потім так і не дізнався, що сталося з його дружиною. Мені це здавалося боягузтвом. Але під час переписування я зауважив ритм мови, який мені сподобався, і, дотримуючись цього ритму, я зміг розкрити цю історію до її основ успішніше, ніж у деяких інших моїх довгих оповіданнях («Здібний учень» у «Різних порах року» — особливо гарний приклад цієї моєї хвороби — літературної слоновості).

Справжній ключ до цього ритму полягає в навмисному використанні першого рядка оповідання, який я просто поцупив із блискучого роману Дугласа Ферберна «Перестрілка». Цей рядок є для мене суттю всього оповідання, своєрідним дзен-буддійським заклинанням.

Мушу сказати, що мені також сподобалась метафора, за допомогою якої Девід Дрейтон зізнається в обмеженості своїх можливостей. А ще мені припала до душі майже надмірна емоційність, драматизм, і, попри все, очевидний оптимізм цієї повісті. Ви наче дивитесь чорно-білий фільм, обійнявши за плечі свою дівчину (хлопця) і виставивши у вікно великий динамік.

І навіть можете легко придумати продовження.





* * *


«Тут теж водяться тигри». Моєю вчителькою в першому класі в Стратфорді, штат Коннектикут, була місіс Ван Бюрен. Ми її страшенно боялися. Думаю, якби прийшов тигр і з’їв її, я б за нею не плакав. Ви ж знаєте, які вони, ці діти.





* * *


«Мавпа». Років чотири тому я їздив у Нью-Йорк у справах.

Я повертався до готелю після зустрічі зі своїми колегами у «Новій американській бібліотеці», коли побачив хлопця, який продавав на вулиці механічних мавпочок. На сірій ковдрі, яку він розстелив на тротуарі на розі П’ятої та Сорок четвертої вулиць, стояла ціла чота мавпочок — усі вони вигиналися, усміхалися і дзенькали тарілочками. Мені вони здалися дуже страшними, і решту шляху до готелю я все думав чому. І вирішив, що це тому, що вони нагадали мені жінку з ножицями... ту, яка одного дня перетинає кожному нитку. Тож, тримаючи цю ідею в голові, я написав таке оповідання, переважно від руки, в готельному номері.





* * *


«Найкоротший шлях місіс Тодд». Моя дружина — справжня місіс Тодд; ця жінка просто схиблена на пошуках найкоротшого шляху, і багато з того, що описано в оповіданні, насправді існує. Вона теж знайшла такий шлях. І Таббі іноді й справді здається молодшою, хоча я сподіваюся, що я не схожий на Верта Тодда. Принаймні я намагаюся не бути на нього схожим.

Мені дуже подобається ця історія, вона мене тішить. А голос старого заспокоює.

Час від часу ти пишеш щось, що повертає тебе в старі часи, коли все, що ти писав, здавалося свіжим і сповненим вигадок. Ось таким мені здавалося оповідання «Місіс Тодд», коли я його писав.

І останнє зауваження — три жіночі журнали відмовилися його друкувати. Два — через згадку про те, що жінка пісяє на власну ногу, якщо не присідає навпочіпки. Очевидно, вони вважали, що жінки або не пісяють, або не хочуть, щоб їм про це нагадували. Третій журнал, який відхилив його, «Космополітен», зробив це, бо вважав, що головна героїня занадто стара, щоб зацікавити їхню цільову аудиторію. Без коментарів — хіба що додам, що врешті його взяв до друку «Редбук». Благослови їх, Боже.

«Довгий джонт» — спочатку було написане для видавництва «Омні», яке цілком справедливо відхилило його, оскільки науковий складник тут був дуже непевний. Бена Бова подав ідею, щоб колоністи в оповіданні добували воду, і я включив її в цю версію.





* * *


«Пліт». Я написав це оповідання в 1968 році і назвав «Поплавок». Наприкінці 1969 року я продав його журналу «Адам», який, як і більшість журналів для чоловіків, платив не за фактом прийняття твору, а лише за фактом публікації. Обіцяна сума становила двісті п’ятдесят доларів.

Навесні 1970 року, повертаючись о 24:30 додому на своєму білому універсалі «Форд» з гуртожитку «Юнівесіті мотор інн», я наїхав на кілька дорожніх конусів, які охороняли пішохідний перехід, що був пофарбований того дня. Фарба висохла, але ніхто не потурбувався забрати конуси, коли стемніло. Один з них підскочив і вибив мій глушник із гнилих залишків вихлопної труби. Мене одразу ж охопила така піднесена, праведна лють, яку можуть відчувати лише п’яні студенти старших курсів. Я вирішив об’їхати місто Ороно, збираючи дорожні конуси. Наступного ранку я залишав їх перед поліцейською дільницею із запискою про те, що я врятував від знищення безліч глушників і вихлопних систем, за що повинен отримати медаль.

Я проїхав близько ста п’ятдесяти кілометрів, перш ніж у дзеркалі заднього огляду закружляли сині вогники.

Я ніколи не забуду, як поліцейський з Ороно повернувся до мене після довгого-довгого погляду в задню частину мого універсалу й запитав: «Синку, це твої дорожні конуси?».

Конуси конфіскували, і мене теж; тієї ночі я опинився під опікою містечка Ороно, яке так полюбляють творці кросвордів. Приблизно через місяць мене притягнули до суду в окружному суді Банґора за звинуваченням у дрібній крадіжці. Я був сам собі адвокатом і справді мав дурня замість клієнта. Мене оштрафували на двісті п’ятдесят доларів, яких у мене, звісно, не було. Мені дали сім днів, щоб знайти їх, або провести ще тридцять днів під опікою округу Пенобскот. Я, напевно, міг би позичити їх у матері, але обставини були важкими (мені довелося б пояснити їй, навіщо я збирав ті конуси; а причина була єдина — пиятика).

Хоча зараз не прийнято використовувати deus ех machina[66] у фантастиці, бо ці боги з машини неправдоподібні, я помітив, що вони постійно з’являються в реальному житті. Мій з’явився через три дні після того, як суддя наклав на мене штраф, і прийшов у вигляді чека від журналу «Адам» на двісті п’ятдесят доларів за моє оповідання «Поплавок».

Це справді була ота «гарна ложка до обіду». Я негайно перевів чек у готівку й заплатив штраф. Після цього я вирішив стати на праведний шлях і оминати всі дорожні конуси десятою дорогою. З праведним шляхом це я трохи перегнув, але повірте, з конусами я більше не зв’язувався.

Але ось у чому річ: Адам платив тільки за публікацію, чорт забирай, і оскільки я отримав гроші, оповідання мало вийти. Але жодного примірника мені так і не надіслали, і я ніколи не бачив його на прилавках, хоча регулярно перевіряв — я просто проштовхувався між ласолюбними пристаркуватими дядьками, які розглядали такі літературні вершини, як «Цицьки й булочки» та «Поляскування лесбіянок», і гортав кожен журнал видавництва «Найт». І так і не знайшов цього оповідання в жодному з них.

Десь на цьому шляху я загубив і оригінальний рукопис. Я знову згадав про це оповідання в 1981 році, приблизно через тринадцять років. Я був у Пітсбурзі, де відбувався фінальний монтаж «Шоу привидів», і страшенно нудився. Тож вирішив спробувати відтворити це оповідання, і в результаті вийшов «Пліт». Воно збігається з оригіналом з точки зору подій, але я вважаю, що воно значно моторошніше за своєю специфікою.

Так чи інакше, якщо хтось коли-небудь бачив «Поплавок», або навіть якщо в когось є копія, чи не могли б ви надіслати мені його ксерокопію або щось подібне? Навіть листівку, що підтверджує той факт, що я не божевільний? Оповідання могло бути в журналах: «Адам», або «Адамі Квотерлі», або (найімовірніше) «Адамі Бедсайд Рідер» (розумію, назва так собі, але в ті дні у мене було лише дві пари штанів і три пари білизни, а жебракам вибирати не доводиться, і це було значно краще, ніж «Поляскування лесбійок», скажу я вам). Я просто хотів би переконатися, що воно було опубліковане ще десь, крім «Мертвої зони».





* * *


«Той, хто хоче вижити». Одного разу я задумався про канібалізм, бо такі хлопці, як я, іноді думають про такі речі, і моя муза вкотре випорожнила свої чарівні кишки мені на голову. Я знаю, як грубо це звучить, але це найкраща метафора, яку я знаю, елегантна вона чи ні, і повірте мені, я б ще й дав цьому маленькому форніту проносного, якби він захотів. Так чи інакше, мені стало цікаво, чи може людина з’їсти саму себе, і якщо так, то скільки вона зможе з’їсти до того, як станеться неминуче. Ця ідея була настільки огидною, що я тільки й міг, що благоговійно обдумувати її кілька днів — я не хотів її записувати, бо боявся, що можу тільки все зіпсувати. Зрештою, коли одного разу дружина запитала мене, над чим це я так весело сміюся, коли ми їли гамбургери на задній терасі, я вирішив, що повинен принаймні спробувати.

У той час ми жили в Бріджтоні, і я десь із годину розмовляв із Ральфом Дрюсом, лікарем-пенсіонером, що мешкав по сусідству. Спочатку він сумнівався в реальності такої ситуації (за рік до того, обдумуючи інше оповідання, я запитав його, чи може людина проковтнути кота), але врешті погодився, що людина може існувати сама собою досить довго — як і все матеріальне, зазначив він, людське тіло — це просто накопичена енергія. Я запитав його, а як же повторний шок від ампутацій? Відповідь, яку він мені дав, — це, з дуже невеликими змінами, перший абзац оповідання.

Думаю, Фолкнер ніколи б не написав нічого подібного, еге ж? Ну і нехай.





* * *


«Вантажівка дядька Отто». Вантажівка справжня, як і будинок; історію, яка відбувається навколо них, я вигадав одного разу під час довгої поїздки, щоб згаяти час. Вона мені сподобалась, і я записав її всього за кілька днів.





* * *


«Протока». Молодший брат Таббі, Томмі, служив у береговій охороні. Він служив на сході, в районі Джонспорт-Білз на довгому й вузлуватому узбережжі штату Мейн, де основна робота берегової охорони — міняти батареї у великих буях і рятувати ідіотів-контрабандистів, які губляться в тумані або гасають по скелях.

Там багато островів і багато тісно пов’язаних між собою острівних громад. Він розповів мені про реальний прообраз Стелли Фландерс, яка жила й померла на своєму острові. Це був Свинячий острів? Коров’ячий острів? Не пам’ятаю. Але в назві була якась тварина.

Я не міг у це повірити.

— І їй ніколи не хотілося перебратися на материк? — запитав я.

— Ні, вона сказала, що не хоче перетинати Протоку до самої смерті, — відповів Томмі.

Термін «Протока» був мені незнайомий, і Томмі пояснив його значення. Він також розповів мені жарт ловців омарів про те, що між Джонспортом і Лондоном дуже довга протока, і я включив його в історію. Спочатку оповідання було опубліковане в журналі «Янкі» під назвою «Чи співають мертві?», досить гарною назвою, але після деяких роздумів я повернувся до первісної назви, яку й подаю тут.





* * *


Ну, ось і все. Не знаю, як ви, а я щоразу, коли доходжу до кінця, немов прокидаюся. Трохи сумно втрачати сон, але все навколо, тобто реальність, має збіса чудовий вигляд, утім, як і раніше. Дякую, що склали мені компанію, мені сподобалось. Мені завжди подобається. Сподіваюсь, ви дісталися до кінця безпечно, а відтак знову підете зі мною, бо, як каже той дивний дворецький у тому химерному нью-йоркському клубі: нові історії з’являтимуться завжди.

СТІВЕН КІНГ

Бангор, штат Мейн





Стівен Кінг — неймовірно популярний американський письменник, який може похизуватися тим, що майже кожен його твір стає літературною сенсацією та стовідсотковим бестселером. За п'ятдесят років творчої діяльності Кінга світ побачило безліч романів, наклади яких давно перетнули межу в третину мільярда примірників. Він володар численних престижних літературних нагород і має чималу армію шанувальників, яка незмінно поповнюється.



БЕСТСЕЛЕР № 1 NEW YORK TIMES

«ТУМАН» ДВІЧІ ЕКРАНІЗОВАНО!

ОЧІКУЄТЬСЯ НОВА ЕКРАНІЗАЦІЯ «МАВПИ»!



«Команда скелетів» — це збірка моторошних історій, які занурять вас в атмосферу хаосу і безвиході та добряче полоскочуть нерви.



Що коли звичайне горище перетвориться на справжнє пекло, а буденна подорож автомобілем закінчиться в геть неочіку- ваному пункті призначення? Чи може бути щось більш лячне, ніж місця описаних подій? Хіба що самі герої оповідань. Бабуся, яка понад усе прагнула обійняти свого онука... навіть після смерті, чи невинна іграшкова мавпочка, що таїть у собі суще зло, чи інші персонажі, які жахатимуть своїми намірами...



Ця велика збірка короткої прози майстра махів найкраще демонструє діапазон його здібностей.

Publishers Weekly





* * *





notes


Примітки




1




Зарозумілість, зухвальство (фр.). (Тут і далі прим, перекл.)





2




Зарозумілість (англ.).





3




Марш Смерті з Батаану (англ. Bataan Death March) — воєнний злочин часів Другої світової війни, коли Імперська армія Японії переводила американських та філіппінських військовополонених з півдня півострова Батаан до табору «О’Доннел» в провінції Тарлак. Марш смерті завдовжки 106 кілометрів мали пішки подолати від 60 000 до 80 000 полонених, з них 2500— 10000 філіппінців та 100—650 американців померли дорогою.





4




«Талісман» — роман у жанрі фентезі Стівена Кінга, написаний у співавторство з Пітером Страубом у 1984 році.





5




Унікальний, так званий «безпроцесорний» комп’ютер «Wang-2200» — проста, недорога модель, призначена для роботи з текстами. Дуже популярна в 70-х роках. Виробник — компанія Wang Laboratories (США).





6




Кнопки «ВСТАВИТИ» і «ВИДАЛИТИ».





7




Carnival Glass (карнавальне скло) — пресоване скло, поверхня якого іридована оксидами металів, що спричиняють гру кольорів на поверхні скла, яку можна порівняти з райдужною бензиноною плівкою на поверхні води або веселкою на поверхні мильної бульбашки.





8




Державний прапор США.





9




Традиція складати американський прапор у формі трикутника має довгу історію: така форма нагадує трикутний капелюх, який носили Джордж Вашингтон та інші солдати, що служили в Континентальній армії під час Війни за незалежність. Сама церемонія складання прапора вважається проявом патріотизму та поваги до своєї країни.





10




Thunderbird (англ.) — птах-громовержець.





11




Цитата з трагедії Вільяма Шекспіра «Макбет».





12




Спеціальний лабораторний пристрій для вироблення умовних рефлексів у піддослідних тварин.





13




Вілліс Гарольд О’Браєн (1886—1962) — американський аніматор і режисер, піонер у галузі анімаційних спецефектів у кінематографі.





14




Дуглас Гант Трамбулл (1942—2022) — американський кінорежисер і керівник візуальних ефектів, який започаткував інноваційні методи у спецефектах.





15




Fleur (фр.) — квітка.





16




Тунель Голланда — подвійний автомобільний тунель під річкою Гудзон, що з’єднує Нью-Йоркський округ Мангеттен із Джерсі-Сіті в штаті Нью-Джерсі. Тунель був побудований в 1920—1927 роках за проектом Кліффорда Мілберна Голланда.





17




В’єтнам.





18




Гоуді Дуді (Howdy Doody) — популярна в США в 50-ті роки лялька-маріонетка, персонаж однойменної дитячої телевізійної програми.





19




Рудольф Валентино — американський кіноактор італійського походження. Зірка німого кіно, завдяки йому виник новий тип героя — «латинський коханець».





20




Англійський майор — термін у Сполучених Штатах і кількох інших країнах для студентського університетського диплому, зосередженого довкола використання, аналізу і створення текстів англійською мовою.





21




«До біса торпеди і повний вперед!» — таким наказом прославився адмірал військово-морських сил США Девід Глазго Фарраґут (1801 —1870) у битві в затоці Мобіл під час Громадянської війни.





22




Лета — у давньогрецькій міфології ріка забуття в підземному царстві Аїда. Потрапивши у потойбічне царство, померлі пили з цієї річки і забували все, що пережили й бачили у земному житті. Звідси вислів «канути в Лету», тобто «піти в небуття, зникнути назавжди».





23




Кітті-Гоук — місто в США, штат Північна Кароліна, відоме історичним першим польотом літака братів Райт.





24




Електричний стілець.





25




Американський профспілковий лідер, який безслідно зник у 1975 році після того, як припаркувався на стоянці ресторану, де в нього була призначена зустріч.





26




Невеликий заклад часів «сухого закону» в США з нелегальним продажем спиртних напоїв.





27




Одна з неофіційних назв міста Чикаго.





28




Герой старого дитячого віршика.





29




Величезний універмаг у Нью-Йорку.





30




158 кг.





31




40 кг.





32




Ма Баркер була матір’ю американських гангстерів з «банди Баркерів»,що здобула велику славу в США на початку 1930-х років. Довгий час вона вважалася лідеркою цієї банди, її «мозковим центром» і вкрай жорстокою злочинницею.





33




226 кг.





34




Святкується в ніч напередодні 1 листопада.





35




День праці — національне свято у США, відзначається першого понеділка вересня.





36




Дуже (ісп).





37




Артур Ґодфрі (1903—1983) — дуже популярний американський радіо- і телеведучий, відомий актор і рекламний діяч 1940-х і 1950-х років.





38




Прощавай (ісп.).





39




Йдеться про картки, які використовують у грі «Монополія».





40




Роджер Корман (1926) — американський режисер та продюсер, який зняв велику кількість малобюджетних фільмів.





41




Семидюймові вінілові платівки для відтворення на швидкості 45 обертів за хвилину.





42




Інше значення цього слова — стратити (див. також екзекуція).





43




The Beach Boys («Пляжні хлопці») — американський поп-рок-гурт, заснований у 1961. Популярність ансамблю спочатку принесли їхні ранні пісні в стилі серф, присвячені культурі молоді Південної Каліфорнії.





44




Без (фр.).





45




Пісня «Fun, fun, fun» («Весело, весело, весело») гурту The Beach Boys («Пляжні хлопці»).





46




Пісня «Surf City» («Серф-сіті») гурту «The Beach Boys».





47




Званий вечір (фр.).





48




«Роджерс і Гаммерштайн» — театральна команда композитора Річарда Роджерса та автора текстів і драматурга Оскара Гаммерштайна, які разом створили серію інноваційних і впливових американських мюзиклів. Їхню співпрацю в царині музичного театру називають найвидатнішою у XX столітті.





49




Стів Дітко (1927—2018) — легендарний американський комікс-художник українського походження. Один із творців Людини-павука й Доктора Стренджа.





50




Ханжа, лицемір (гр.).





51




Лівий борт називається «порт», а правий борт — «штирборд».





52




Олівер Венделл Голмс (Oliver Wendell Holmes) (1809—1894) — відомий американський лікар і поет. Тут, імовірно, йдеться про його вірш «Шедевр Диякона, або Чудовий фаетон».





53




Малий епілептичний напад (фр.).





54




Великий епілептичний напад (фр.).





55




Понад 90 кг.





56




Карткова гра.





57




Червоним чорнилом записували збитки й борги.





58




«No pity in the naked city» («Немає жалощів у голому місті») — пісня у виконанні американського співака Джека Лероя Вілсона-молодшого, «Чорного Елвіса», (1934—1984) — видатної постаті в переході ритм-енд-блюзу в соул, наймайстернішого шоумена й одного з найдинамічніших виконавців в історії соулу, R&B та рок-н-ролу.





59




Новий порядок віків (лат.).





60




П’яний в дим (ісп.).





61




Справжній (іт.).





62




Особа, яка має право знімати а рахунку гроші та переказувати іншій особі нарівно з основним вкладником.





63




Нав’язлива ідея (фр.).





64




«Белв’ю» — психіатрична лікарня в м. Нью-Йорк, США.





65




«Що знав президент і коли він про це дізнався?» — це було запитання, поставлене сенатором США Говардом Бейкером-молодшим під час Вотерґейтських слухань у 1970-х роках. Мільйони американців прикипіли до телевізорів і уважно стежили за ходом слухань, і це запитання зробило Бейкера відомим на всю країну.





66




Бог із машини (лат.) — щаслива розв’язка; втручання долі.





